,title,leads,txt,auth,added,links
0,"SORRY, NIE MA CZASU NA EMOCJE","S. MAŁGORZATA CHMIELEWSKA, przełożona Wspólnoty Chleb Życia: Sytuacja osób bezdomnych podczas epidemii obudziła ludzką solidarność, ale wstydem dla naszego państwa jest to, że ono nie zrobiło nic.","S. MAŁGORZATA CHMIELEWSKA: Przekładałam naszą rozmowę kilka razy, ale, jak pani się pewnie domyśla, mamy tu małe urwanie głowy.
ANNA GOC: Namioty z punktami pobrań do testów dla osób bezdomnych już stoją?
Tak, ale nim stanęły, zdarzył się mały cud. Cud na Messengerze. Modliłam się i rozmyślałam, skąd wziąć na to pieniądze. W końcu Pan Bóg ulitował się nad starą siostrą, żeby nie musiała się już martwić. Znajomy spytał, czy ja bym przypadkiem nie chciała pieniędzy. Odpisałam mu natychmiast, że przypadkiem bym chciała.
Zapalę, ale nie będę dmuchała w ekran.
Chwilę potem znajomy wysłał mi na Messengerze informację o grancie fundacji Google’a. Kilka stron formatu A4, wykropkowane miejsca, prośba o dane, kosztorys, parę pytań z odpowiedziami „tak/nie”, na koniec zapewnienie, że nie jesteśmy terrorystami. Wypełniłam natychmiast. Pieniądze były...","S. MAŁGORZATA CHMIELEWSKA, ANNA GOC",01.06.2020,https://www.tygodnikpowszechny.pl/sorry-nie-ma-czasu-na-emocje-163632
1,CZAS MINĄŁ,"Abp Andrzej Dzięga powinien podać się do dymisji. Zarzutów, które by ją uzasadniały, jest aż nadto, a cierpliwość świeckich wystawia się tu na coraz cięższą próbę.","W pierwszy piątek Wielkiego Postu arcybiskup Dzięga prowadził w szczecińskiej katedrze różaniec pokutny za wykorzystywanie seksualne nieletnich. Odprawianie takich nabożeństw nakazał papież Franciszek. Arcybiskup ofiar jednak nie przeprosił, przypomniał tylko, że „nikt z nas nie jest bez grzechu”. Duchowny spod Szczecina: – To jego ulubiona polityka przeczekania.
Na internetowej stronie archidiecezji nekrolog zmarłego właśnie ks. Andrzeja Dymera. Ani słowa o tym, że ks. Dymer latami molestował chłopców, a o jego przestępstwach od 1995 r. wiedzieli kolejni szczecińscy ordynariusze.
Chrystus wirusa nie roznosi
Abp. Dzięgę media cytują często. Przekaz ma prosty, wyraża się dobitnie.
O Strajku Kobiet: „Krzyki te idą za nami od tygodni. Nienaturalne, wręcz wynaturzone odgłosy tych manifestacji, docierając z ulic do serc wrażliwych, stawały się dla nich jak zgrzyt żelaza po szkle”.
O krytyce Jana Pawła II: „Poszczególne kamienie tego ataku trafiają także w innych, którzy w okresie tego wielkiego pontyfikatu trwali przy osobie Jana Pawła II jako jego współpracownicy i świadkowie jego świętości. To także krzyż nowego czasu. Tak patrzymy na ataki na kard. Dziwisza i innych świadków prawdy i świętości”.
O podawaniu w czasie pandemii komunii do ust: „Chrystus nie roznosi zarazków ani wirusów”.
O projekcie ustawy „Stop LGBT” autorstwa Kai Godek: „Podyktowany jest troską o zachowanie ładu moralnego w polskich rodzinach, o bezpieczeństwo i zdrowy rozwój polskich dzieci i młodzieży”.
O Radiu Maryja: „Przybywam z potrzeby własnego serca, by wypowiedzieć, co moje serce czuje, gdy słucha Radia Maryja. A słucham i zachęcam do słuchania. A także by dziękować za bardzo konkretną pomoc w mówieniu o trudnych sprawach społecznych i gospodarczych”.
Do kibiców na Jasnej Górze: „Jako kibic jesteś człowiekiem serca wolnego, rozumnego, odważnego, zdolnego do poświęceń”.
Metropolita szczecińsko-kamieński uchodzi za jednego z najbardziej zachowawczych polskich hierarchów.
Jak Polak z Irlandczykiem
Dziesięć lat temu „Więź” przygotowała numer o pedofilii w Kościele. Znalazła się tam wypowiedź abp. Diarmuida Martina z Dublina i rozmowa Zbigniewa Nosowskiego z abp. Dzięgą (stał na czele Komisji Prawnej Episkopatu).
Abp Martin: „To właśnie zagubione, molestowane dziecko powinno być w centrum uwagi. Kościół powinien aktywnie poszukiwać ofiar, żeby je objąć uzdrawiającą mocą Jezusa Chrystusa”.
Abp Dzięga: „Należy pamiętać, że w tych sytuacjach mamy z reguły słowo przeciwko słowu”.
Ks. prof. Alfred Wierzbicki, etyk z Katolickiego Uniwersytetu Lubelskiego, komentuje: – Irlandzki biskup mówi o ofiarach, a polski biskup mnoży trudności.
Ma się stać
– Miły, serdeczny w kontaktach – ocenia go dominikanin Maciej Biskup, który spędził w Szczecinie sześć lat. – Ale mam wrażenie, że to jest styl kościelnego dyplomaty, za którym trudno odczytać rzeczywiste intencje.
O. Biskup był przeorem szczecińskich dominikanów i proboszczem prowadzonej przez nich parafii. W czasie kryzysu uchodźczego jako pierwsza parafia w Polsce zaczęli pomagać syryjskiej rodzinie z Aleppo (chory na serce ojciec, sparaliżowana matka i nastoletnia córka). – Gdy współorganizowaliśmy ze stowarzyszeniem Otwarta Rzeczpospolita i Refugees Szczecin otwarte dyskusje i zbiórki na rzecz uchodźców, wielu miało nam to za złe. I mam wrażenie, że miały na to również wpływ poglądy arcybiskupa. ­Usłyszałem kiedyś od niego, że jesteśmy za mało patriotyczni.
Czytaj także: Piotr Sikora: Usilnie prosimy, odejdź
Dzięga zaskakuje pomysłami duszpasterskimi. Każe budować w kościołach balaski: uważa, że komunię powinno się przyjmować na kolanach. Jest jednym z najgorętszych zwolenników ­intronizacji Jezusa na króla Polski, kokietował paradujących w czerwonych płaszczach Rycerzy Chrystusa Króla, którym przewodzi suspendowany ks. Piotr Natanek.
Pyszny, lubi celebry, nie słucha ludzi – oceniają go księża. Śmieją się, że jest jak Bóg Ojciec: „Niewidoczny, wypowiada słowo i ma się stać”. Odliczają czas, jaki został mu do emerytury. Zostało prawie siedem lat.
Najpierw msza, potem praca
Anna i Józef Dzięgowie z Radzynia Podlaskiego mają gospodarstwo i pięcioro dzieci. Andrzej przychodzi na świat w 1952 r. Od pierwszej klasy podstawówki służy do mszy w parafialnym kościele Trójcy Świętej, w domu wieczorem wszyscy obowiązkowo klękają do pacierza, dzieci w pierwszy piątek miesiąca idą do spowiedzi.
Chodzi do liceum imienia Manifestu Lipcowego. Polonista chwali go za „polot literacki” wypracowań. Gdy na Wybrzeżu wojsko strzela do stoczniowców, młody Dzięga zakuwa do matury. – Rozmawialiśmy o tym, co stało się w grudniu 1970 r. Andrzej interesował się sprawami politycznymi i był z nas najlepiej zorientowany – wspomina Józef Korulczyk, licealny kolega Dzięgi, później burmistrz Radzynia.
Po maturze wstępuje do seminarium duchownego w Siedlcach. Są już tam jego dwaj starsi bracia: Tadeusz i Jan.
Kilka lat temu dostał honorowe obywatelstwo Radzynia. W sanktuarium Matki Boskiej Nieustającej Pomocy urządzono wystawę „Arcybiskup Andrzej Dzięga – radzynianin wśród radzynian”. Z domu wyniósł głęboki patriotyzm, taki dziewiętnastowieczny. W Radzyniu jest mogiła powstańców styczniowych, w niedalekim Pratulinie kozacy zastrzelili kilkunastu unitów, którzy nie chcieli oddać kościoła prawosławnym. Ksiądz Dzięga będzie wicepostulatorem w procesie beatyfikacyjnym męczenników podlaskich.
Józefa Korulczyka pytam, co sądzi o postawie dawnego kolegi w sprawie ks. Dymera. Nie ma wątpliwości: – To nagonka.
Kazanie o Czyrku
Spotkali się na początku lat 80. Młodszy o kilka lat ks. Alfred Wierzbicki robił na KUL-u doktorat z filozofii, Dzięga – z prawa kanonicznego. Słuchali razem wykładów. Pytam ks. Wierzbickiego, czym odznaczał się wtedy Dzięga. Długo szuka w pamięci. – Na pewno zdradzał silne poglądy antykomunistyczne, co go wyróżniało nawet wtedy.
Przypomina, jak ks. Dzięga głosił kazanie na procesji Bożego Ciała w Nałęczowie. Zamiast mówić o Ewangelii, zaatakował Józefa Czyrka, prominentnego działacza partii. Nałęczowskiego proboszcza nachodzili potem tajniacy. – Jak widać, od głębokiego antykomunizmu do poglądów katolicko-narodowych wiedzie czasem prosta droga – komentuje.
Po habilitacji Dzięga zostaje dziekanem Wydziału Prawa. Z dziekaństwa nie zrezygnuje nawet, gdy zostanie biskupem sandomierskim.
Dwaj z Podlasia
Upadł komunizm. Po pięćdziesięciu latach księża mogą bez przeszkód prowadzić działalność duszpasterską w wojsku. Jan Paweł II mianuje ordynariuszem polowym prałata Sławoja Leszka Głódzia. W kraju mało znany, bo całą dekadę spędził w Rzymie. Dzięga zostaje kanclerzem kurii polowej. – Jeśli prawdą jest, że „biskupów robią biskupi”, to na biskupie nominacje Dzięgi mógł mieć wpływ Głódź – uważa ks. Wierzbicki.
Obaj pochodzą z Podlasia, choć z różnych jego części. Popierają Radio Maryja i polityczną prawicę. Z czasem obejmą dwie ważne metropolie kościelne: Gdańsk i Szczecin. Gdy w dniu 75. urodzin papież Franciszek wyśle Głódzia na emeryturę, Dzięga zajmie jego miejsce w Radzie Stałej Konferencji Episkopatu Polski. To kilkunastu hierarchów, którzy faktycznie kierują episkopatem.
Antysemityzm zasłonięty
Ostatnia niedziela listopada 2002 r., w Kościele uroczystość Chrystusa Króla. Andrzej Dzięga leży krzyżem na posadzce gotyckiej katedry w Sandomierzu. Za chwilę otrzyma mitrę i pastorał – kilka tygodni wcześniej papież mianował go biskupem sandomierskim.
Diecezja, którą obejmuje, jest mała, ale z kłopotem na całą Polskę. Chodzi o wiszący w katedrze XVIII-wieczny obraz autorstwa Karola de Prevot: Żydzi toczą krew niemowlęcia wrzuconego do nabitej gwoździami beczki. Obok pies pożera poćwiartowane zwłoki dziecka. Inny Żyd pochyla się z nożem nad przerażoną dziewczynką.
Czytaj także: Ks. Jacek Prusak: Zabójcza protekcja
Szokujące przedstawienie tzw. mordu rytualnego – powszechnie wtedy wierzono, że Żydzi używają chrześcijańskiej krwi do wypiekania macy – latami zatruwało relacje chrześcijańsko-żydowskie. Kolejni biskupi ignorowali problem.
Stowarzyszenie Otwarta Rzeczpospolita domaga się od bp. Dzięgi usunięcia malowideł „poświadczających nieprawdę, a zarazem uwłaczających godności tak katolików, jak i Żydów”. Biskup każe zasłonić obraz kotarą, a na niej zawiesić portret Jana Pawła II. „Liczono, że wszyscy zapomną, co jest pod spodem?” – pytała retorycznie Zuzanna Radzik na łamach „Tygodnika Powszechnego”.
Dopiero w 2014 r. nowy biskup sandomierski Krzysztof Nitkiewicz kazał umieścić obok obrazu tablicę, która tłumaczy motywy i kontekst powstania malowidła.
Zlaicyzowana diecezja
Gdy w 2009 r. biskup sandomierski zostaje niespodziewanie metropolitą szczecińsko-kamieńskim, zaskoczenie jest duże. Publicyści dziwią się, że biskup z naznaczonej tradycyjną pobożnością części Polski przychodzi do najbardziej obojętnej religijnie i liberalnej diecezji w kraju.
Istotnie: w archidiecezji szczecińsko-kamieńskiej do kościoła chodzi mniej niż co czwarty wierny. Zachodnie Pomorze to bastion liberalnego elektoratu: w ostatnich wyborach Rafał Trzaskowski dostał tam prawie 60 proc. głosów. Platforma od zawsze bije tu PiS na głowę.
Kościół szczeciński zmaga się z wieloma problemami. Oprócz laicyzacji – ubóstwo parafii w popegeerowskich wsiach, samotność księży, którzy na prowincji muszą obsłużyć kilka kościołów.
O. Biskup: – Mam wrażenie, że abp Dzięga nie ma żadnego przemyślanego i wybiegającego w przyszłość pomysłu ewangelizacyjnego na swoją diecezję, która, podobnie jak łódzka czy koszalińska, jest mocno zlaicyzowana. To na pewno religijny i pobożny człowiek. Ale w jego kazaniach rzadko odnajdywałem odniesienie do Słowa Bożego. Kaznodziejstwo arcybiskupa, budowane za pomocą pięknej, choć staroświeckiej polszczyzny, uwięzione jest w pobożnościowym patosie i nadużywa wyświechtanych fraz.
Arcybiskup potrafi jednak zaskoczyć otwartością na kościelne nowinki. Zezwolił, by w jego diecezji diakonami byli żonaci mężczyźni. Diakonów stałych (mogą czytać w kościele Ewangelię, głosić kazania, chrzcić, prowadzić pogrzeby) ma w Polsce tylko co czwarta diecezja. Dzięga chętnie zgadza się też na to, by świeccy rozdawali komunię. Podobno nawet księża burzyli się na te pomysły.
Za cicho o Radiu Maryja
– W naszym regionie o Radiu Maryja jest za cicho – ubolewa abp Dzięga po przyjściu do Szczecina. Szybko to się zmieni. Nowy ordynariusz chętnie gości ojca Rydzyka. Księżom każe promować Rodzinę Radia Maryja, skupiającą słuchaczy toruńskiej rozgłośni. Sam pojawia się często w mediach redemptorysty.
W episkopacie uchodzi za jednego z najbardziej radiomaryjnych hierarchów. Należy do Zespołu Biskupów ds. Duszpasterskiej Troski o Radio Maryja. Jeździ na Jasną Górę z pielgrzymkami środowisk związanych z rozgłośnią. Rydzyk zaprasza go do Torunia.
W grudniu głosił kazanie podczas 29. rocznicy powstania radia. To wtedy nazwał Strajk Kobiet „zgrzytem żelaza po szkle”, a krytykę pontyfikatu Jana Pawła II i kard. Dziwisza – „kamienowaniem”. Bez mrugnięcia okiem słuchał, jak Rydzyk lekceważył seksualne wykorzystywanie małoletnich. Bo też – podobnie jak Głódź – Dzięga nigdy nie był gorliwy w ukrócaniu seksualnych przestępstw księży.
Wysłał sekretarza
W maju 2011 r. Benedykt XVI nakazał wszystkim episkopatom opracować wytyczne dotyczące postępowania w przypadkach wykorzystania seksualnego osoby małoletniej przez duchownego. Redakcją wytycznych zajęła się Rada Prawna Konferencji Episkopatu Polski, którą kierował abp Dzięga.
Redakcja trwała nadzwyczaj długo. Pierwsza wersja okazała się zbyt ogólnikowa – Watykan zwrócił ją do uzupełnienia o bardziej szczegółowe normy wykonawcze. Zespół opracowujący aneksy zebrał bp Wojciech Polak – wówczas sekretarz episkopatu. Szefa Rady Prawnej KEP nie było na żadnym spotkaniu, przysłał tylko jej sekretarza.
– To najlepiej obrazuje stosunek Dzięgi do problemu wykorzystywania dzieci przez duchownych – komentuje nasze źródło. Wytyczne ostatecznie zatwierdzone zostały przez Watykan dopiero w 2015 r.
Był już rok arcybiskupem w Szczecinie, gdy oskarżanego o molestowanie chłopców ks. Dymera mianował dyrektorem Instytutu Medycznego im. Jana Pawła II. W aktach sprawy do końca zeszłego roku nie było potwierdzenia, żeby arcybiskup zapoznał się z dowodami obciążającymi Dymera. A mija prawie trzynaście lat od nagłośnienia tego przypadku przez „Gazetę Wyborczą”.
Sprawa Dymera nie jest jedyną, z której musi się wytłumaczyć abp Dzięga. Jak napisał kilka tygodni temu na portalu wiez.pl Zbigniew Nosowski, przeciwko metropolicie szczecińskiemu trwa również kościelne dochodzenie w kilku innych przypadkach. Najgłośniejszy dotyczy czasów, gdy Dzięga kierował diecezją sandomierską.
Ks. Józef G., proboszcz jednej z parafii w Tarnobrzegu, miał w latach ­2005-06 molestować dwunastoletniego ministranta. Jak ustalił Nosowski, chłopiec poskarżył się biskupowi. Ale Dzięga nie wszczął postępowania kościelnego, sprawcę zaś przeniósł na drugi koniec diecezji, do Ostrowca Świętokrzyskiego. Józef G. był tam nadal proboszczem i wciąż uczył religii w szkole, wkrótce też Dzięga mianował go kanonikiem tamtejszej kapituły kolegiackiej.
Pokrzywdzony ministrant przekazał kurii w Sandomierzu nagranie z wypowiedziami proboszcza, które potwierdzało zarzuty. Nosowski: „Nagranie zaginęło w niewyjaśnionych okolicznościach. Ks. Józef G. miał ponadto szantażować swego dawnego ministranta. Nękał go, by zmienił zeznania. Padały groźby pozbawienia życia”.
Dopiero dwa lata temu na wniosek oficjała sądu biskupiego w Sandomierzu prokuratura rozpoczęła ściganie Józefa G. Śledztwo po pół roku umorzono, ale w połowie zeszłego roku wznowiono. Józef G. siedzi w areszcie. Gdy sprawą zainteresowała się TVN, Dzięga zaprzeczył, jakoby wiedział o molestowaniu ministranta.
Z jedną z ofiar Dymera arcybiskup szczeciński spotkał się dopiero wtedy, gdy TVN zapowiedziała film o księdzu pedofilu. Pokrzywdzony usłyszał od Dzięgi: „Będę z tobą niósł twój krzyż”.
Do tych słów odniósł się o. Maciej Biskup. „W Kościele zły bardzo często przemawia w pobożnym języku, od którego, przepraszam, ale niekiedy wymioty biorą – mówił dominikanin podczas niedzielnej mszy w kaplicy łódzkiego klasztoru. – Bo jeżeli jeden z hierarchów spotyka się z ofiarą księdza krzywdzoną przez lata i ma mu tylko do powiedzenia: »Będę z tobą niósł twój krzyż«, to tak jakby napluł tej ofierze w twarz. Ta osoba nie chce, żeby z nią nieść krzyż, tylko chce, żeby ten krzyż z niej ściągnąć, nazywając rzeczy po imieniu i naprawiając krzywdy”.
Nie wymienił hierarchy z nazwiska.
Rozmowy nie przewiduję
Szczecińskiemu metropolicie chciałem zadać kilka pytań. Wysłałem maila do jego sekretarza, zadzwoniłem. „W najbliższym czasie ksiądz arcybiskup nie przewiduje tego rodzaju wypowiedzi i rozmów” – dostałem odpowiedź. Nie zdziwiłem się: abp Dzięga z dziennikarzami nie rozmawia. ©",STANISŁAW ZASADA,01.03.2021,https://www.tygodnikpowszechny.pl/czas-minal-166661
2,KOMUNIA TEŻ PODLEGA PRAWOM BIOLOGII,"Ks. Andrzej Draguła: Nie znajduję teologicznego argumentu, że Najświętszy Sakrament czy woda święcona są wolne od możliwości przenoszenia infekcji.","Maciej Müller: Obejrzenie mszy w telewizji czy wysłuchanie w radiu nie równa się uczestnictwu w niej – słyszeliśmy wielokrotnie na katechezach i rekolekcjach. Okazuje się tymczasem, że to jednak forma dopuszczalna, a w coraz większej liczbie krajów wręcz zalecana przez biskupów. Kościół austriacki uruchomił nawet stronę z modlitwami dla osób, które nie mogą uczestniczyć w mszy i odczuwają głód eucharystyczny. Konferencja Episkopatu Polski rekomenduje biskupom, by udzielili dyspensy od obowiązku niedzielnego uczestnictwa we mszy św. osobom w podeszłym wieku, a także tym, którzy mają objawy infekcji, dzieciom i młodzieży oraz tym, którzy czują obawę przed zarażeniem. Jak to w końcu jest: co trzeba zrobić, żeby spełnić nakaz przykazania Bożego i kościelnego? 
Ks. Andrzej Draguła: Żeby uczynić zadość przykazaniu, należy być fizycznie obecnym na mszy w niedziele i święta nakazane (wliczając w to sobotnią mszę wieczorną). Msza transmitowana nie jest formą uczestnictwa zastępczego. Reguluje to Kodeks Prawa Kanonicznego w kan. 1247. W Liście „Dies Domini” Jan Paweł II pisał, że „dla tych (...), którzy z różnych przyczyn zewnętrznych nie mogą uczestniczyć w Eucharystii i są tym samym zwolnieni z obowiązku niedzielnego, transmisja telewizyjna lub radiowa stanowi cenną pomoc”. Transmisja jest więc pomocą w przeżywaniu Dnia Pańskiego, a nie obowiązującą, zastępczą formą uczestnictwa w mszy św. W sensie ścisłym nie można uczestniczyć „z oddalenia”, jak pisał Jan Paweł II. Konieczna jest obecność ciałem w miejscu sprawowania Eucharystii. Można jednak mówić o jakiejś niedoskonałej formie łączności, która może być bardzo pomocna. Papież mówi o „możliwości zjednoczenia” z mszą św. celebrowaną w miejscu transmisji. Trzeba dodać, że jako pierwszą formę pomocy papież wylicza „lekturę czytań i modlitw mszalnych przewidzianych na ten dzień, a także wzbudzenie w sobie pragnienia Eucharystii”.
Ale czy biskupi w sytuacjach takich jak epidemia COVID-19 nie mogą zawieszać kanonów?
Nie muszą zawieszać prawa kanonicznego w tym względzie, ponieważ prawo nie wiąże w sytuacji obiektywnej niemożności wypełnienia normy prawnej. Jan Paweł II wspomina w swoim liście o chorobie, niesprawności lub innej ważnej przyczynie, które zwalniają z obowiązku niedzielnego. Ważną przyczyną może być także konieczność sprawowania opieki nad małym dzieckiem czy osobą starszą, której nie można pozostawić samej. Taka sytuacja jest możliwa np. w małej miejscowości, gdzie jest tylko jedna msza i nie ma nikogo, kto mógłby przejąć opiekę. Wtedy nie zaciąga się winy moralnej – nie ma grzechu i nie należy się z tego spowiadać, choć zdaję sobie sprawę, że wielu katolików czuje z tego powodu wyrzuty sumienia. Są one niepotrzebne.
Czy powinniśmy teraz przekonywać naszych seniorów, żeby w niedzielę nie szli do kościoła? Jak rozmawiać z ludźmi, dla których uczestnictwo w mszy to kluczowa część tygodnia, a którzy nie powinni pojawić się w kościele, bo są w grupie ryzyka?
„Ważna przyczyna”, o której mówi list Jana Pawła II, to według mnie także podniesione ryzyko zarażenia się chorobą przez osobę chorą, starszą, mającą osłabiony system immunologiczny. Byłoby to narażenie własnego zdrowia na szwank, a może nawet na ryzyko śmierci, a więc działanie przeciwko przykazaniu „Nie zabijaj” w stosunku do siebie – a także wobec innych, którzy mogą zostać potencjalnie zakażeni. Rozumiem pragnienie obecności na mszy św., ale ono nie może być ważniejsze niż obiektywna sytuacja ryzyka. Są grupy osób bardziej zagrożone infekcją. Główny Inspektor Sanitarny zaleca, by pozostały w domu. Moim zdaniem należy się temu zaleceniu podporządkować.
CZYTAJ WIĘCEJ: SERWIS SPECJALNY O KORONAWIRUSIE I COVID-19 >>>
Strona, nazwijmy to, konserwatywna, pokazuje obrazki ze św. Karolem Boromeuszem czy Szymonem z Lipnicy, posługującymi wśród zarazy. Jak sobie poradzić z argumentacją, która przeciwstawia zdrowy rozsądek płynący z wiedzy medycznej – i ślepą na niebezpieczeństwo wiarę?
Nie ma nic niewłaściwego w samym ukazywaniu tych obrazków, chociaż może być to odebrane jako szantaż emocjonalny. Ci, którzy to czynią, najczęściej używają tych przykładów jako kontrargumentu na tzw. wariant włoski, czyli zawieszenie publicznego sprawowania Eucharystii. Według mnie to daleko idące nieporozumienie. Decyzja biskupów nie dotyczy zaprzestania posługi duszpasterskiej, także wśród chorych i objętych kwarantanną, do czego zachęca sam papież Franciszek, ale ma być środkiem prewencyjnym. Chodzi o to, by nie tworzyć zgromadzeń, skupisk ludzi, bo to tam następuje przekazywanie wirusa. Ksiądz, który rozdaje komunię, też może być wehikułem zakażeń. Nie ma żadnych teologicznych przesłanek dla tezy, że zgromadzenie liturgiczne jest wyłączone spod inwazji wirusa.
Mamy chyba problem z zestawieniem mszy, komunii, w ogóle czynności sakralnych – z rzeczywistością tak sekularną jak epidemia, obostrzenia sanitarne itp. Te kategorie zdają się radykalnie do siebie nie pasować.
To prawda. Wynika to z faktu, że prawo i zwyczaj kształtują się w sytuacji zwyczajnej, a sytuacje nadzwyczajne nie dają się szczegółowo przewidzieć. Znalazłem dekret watykański z XIX wieku dotyczący mszy św. w czasie epidemii, w którym zezwala się na mszę w domach, ale z zastrzeżeniem, że nie może być to ze szkodą dla szacunku wobec Eucharystii. To też tylko dość ogólna zasada, a w konkrecie każdy przypadek będzie inny.
Padają też argumenty, że odwoływanie mszy to „zdrada Chrystusa”. Krąży cytat ze św. Marka, że wierzący „węże brać będą do rąk i jeśliby coś zatrutego wypili, nie będzie im szkodzić”. Więc jak można – słyszymy – zakazić się przyjmując hostię czy zanurzając rękę w wodzie święconej? I do tego koronny argument, że Eucharystia to sakrament uzdrowienia...
Takie myślenie jest na poły magiczne. Owszem, wyznajemy, że Eucharystia jest lekarstwem duszy i ciała. Także sakrament namaszczenia chorych jest udzielany z nadzieją wzmocnienia fizycznego, a może nawet wyzdrowienia, ale to ani magia, ani chemia, by mogło działać deterministycznie. Materia hostii pozostaje, jak wiemy. To nadal jest chleb, na co wskazują także przepisy dotyczące przechowywania Najświętszego Sakramentu w stosownym miejscu, aby np. nie zawilgł i nie spleśniał. Dlatego Kościół zaleca renowację Eucharystii przeznaczonej do adoracji przynajmniej raz na miesiąc. Zasada ta wynika właśnie z uznania, że konsekracja nie unieważnia, nie znosi naturalnych kategorii chleba konsekrowanego. On wciąż jest poddany prawom fizyki, chemii, biologii, prawom natury. Dodajmy, że Ciało Pańskie na krzyżu też chorowało, co jest konsekwencją Wcielenia. Nie znajduję teologicznego argumentu, że Najświętszy Sakrament czy woda święcona są wolne od możliwości przenoszenia infekcji. A uzdrowienie nie dokonuje się dzięki Eucharystii automatycznie, wszyscy wychodzilibyśmy bowiem zdrowsi z każdej mszy św.
Polscy biskupi zalecili – choć na razie dość delikatnie – udzielanie komunii na rękę (w innych krajach sformułowania są bardziej zdecydowane, np. z zakazem udzielania do ust). W Polsce prawie nikt nie „komunikuje” w ten sposób. Tymczasem żeby miało to sanitarny sens, absolutnie wszyscy powinniby przyjmować na rękę. Wygląda na to, że polscy katolicy będą musieli oswoić się z tą formą.
To nie jest takie proste. Dyskusja na temat komunii św. na rękę powraca co jakiś czas. To bardzo trudna dyskusja, ponieważ księża i świeccy, którzy tego rozwiązania nie akceptują, są bardzo przywiązani do formy „do ust” jako jedynej, która wyraża szacunek do Eucharystii. Ja tę wrażliwość szanuję, chociaż do końca nie rozumiem. Uważam, że z równym szacunkiem można przyjąć komunię na rękę. Trzeba pamiętać, że zewnętrzne czyny muszą wyrażać wewnętrzne nastawienia. Konstytucja o Liturgii mówi, że jest udział wewnętrzny i zewnętrzny, które muszą być ze sobą powiązane. Ale to nie miejsce, by przedstawiać tu argumenty. Wyobraźmy sobie jednak sytuację, że – z jakichś względów – okaże się, że bardziej higieniczne byłoby przyjmowanie komunii do ust, a nie na rękę. W teorii to możliwe. Czy wszyscy zwolennicy komunii na rękę tak się chętnie zgodzą? Nie wiem. Znam argumenty, że przyjęcie hostii do ust uwłacza godności człowieka. Mogę sobie wyobrazić, że ktoś się za nic nie zgodzi na zmianę formy. Ale wtedy trzeba postawić pytanie, co jest ważniejsze: realna, substancjalna i rzeczywista Obecność czy moja subiektywna pobożność?
Co to jest ta „komunia duchowa”, o której wspomina przewodniczący polskiego Episkopatu abp Stanisław Gądecki? Czy jest jednoznaczna z przyjęciem komunii podczas mszy?
Komunia duchowa to stara praktyka Kościoła. Sobór Trydencki przypomniał, że są trzy sposoby „komunikowania”: sakramentalnie, duchowo oraz jednocześnie sakramentalnie i duchowo. Co ciekawe, jako konieczne uznano przyjęcie komunii duchowo – żywą „wiarą, która działa przez miłość”. Przyjęcie komunii wyłącznie sakramentalne, bez wewnętrznego duchowego nastawienia, to komunikowanie „jak grzesznicy”. Oczywiście w sytuacji zwyczajnej formą doskonałą komunii jest przyjęcie sakramentalne wraz z duchowym zjednoczeniem, ale gdy nie ma możliwości przyjęcia Ciała Pańskiego, komunia duchowa jest skuteczna, to znaczy jest aktem zjednoczenia z Bogiem, w czym – wracając do wcześniejszego pytania – transmisja radiowa czy telewizyjna może pomóc, ale nie jest konieczna.
Dużym ryzykiem sanitarnym wydaje się też obarczona spowiedź w konfesjonale: twarze księdza i penitenta są blisko, łatwo o infekcję. Czy Kościół przewiduje na okoliczności takie jak epidemia spowiedź przez telefon albo internet?
Nie, nie ma spowiedzi na odległość, choć takie pytania powracają. Na początku XVII w. rozważano np. spowiedź za pośrednictwem listu. Kongregacja Świętego Oficjum wypowiedziała się negatywnie o takiej praktyce, grożąc za nią ekskomuniką latae sententiae (z mocy samego prawa). Uzasadniano to argumentem, że w momencie dotarcia listu do spowiednika dyspozycja penitenta jest już inna. W roku 1884 zapytano Watykan, czy w przypadku ostatecznej konieczności można udzielić rozgrzeszenia przez telefon. Odpowiedziano wówczas: Nihil est respondendum, a więc właściwie nie odpowiedziano, rzecz pozostawiając otwartą. We współczesnej teologii dominuje pogląd, że spowiedź przez pośrednictwo technologiczne jest niemożliwa, gdyż kontakt powinien być ludzki i naturalny. Interaktywność – nawet za pośrednictwem transmisji live – to nie to samo, co kontakt interpersonalny. Moim zdaniem, można taką spowiedź zorganizować w zakrystii, w kancelarii, rozmównicy, gdzie jej uczestnicy – penitent i spowiednik – zachowają odpowiednią odległość.
A czy wzorem komunii duchowej możliwa jest „spowiedź duchowa”? Bezpośrednio przed Bogiem, tak jak to praktykują np. ewangelicy reformowani?
Nie. Możemy mówić jedynie o żalu doskonałym w momencie niebezpieczeństwa śmierci. Wciąż obowiązuje nas spowiedź uszna. Należy jednak pamiętać, że jej obowiązek dotyczy jedynie grzechów ciężkich. Grzechy lekkie usuwają czynności pobożne, uczynki miłości, akty strzeliste itd. Jest jeszcze ogólne rozgrzeszenie sakramentalne (absolucja generalna), ale ono jest możliwe – jak mówi kanon 961 – kiedy „zagraża niebezpieczeństwo śmierci i brak czasu na to, by kapłan lub kapłani wyspowiadali poszczególnych penitentów”. Ale nawet po takim rozgrzeszeniu – jeśli minie niebezpieczeństwo śmierci – należy przystąpić do spowiedzi, by indywidualnie wyznać grzechy. Nie przypuszczam, by ta forma rozgrzeszenia była potrzebna w sytuacji obecnej epidemii.
Czy wysoka śmiertelność na COVID-19 np. w Bergamo uzasadniałaby sięgnięcie po ten kanon?
W literaturze wskazuje się na przykłady bezpośredniego niebezpieczeństwa dla wielu osób w tym samym momencie – chodziłoby więc np. o absolucję udzielaną przez księdza w schronie podczas bombardowania albo w samolocie awaryjnie podchodzącym do lądowania. Myślę, że sytuacja szpitala raczej nie podpada pod ten kanon.
Wymiar dotyku jest istotny w przeżywaniu wiary, skoro tak go dużo w Kościele. Czy katolik może więc z czystym sumieniem: nie zanurzać rąk w wodzie święconej, nie całować krzyża w Wielki Piątek, nie podawać ręki na znak pokoju?
Myślę, że może. Ostatnie instrukcje biskupów wyraźnie podkreślają, by unikać gestów i czynności, które są „kontaktowe”. Dotknięcie Jezusa było zawsze uzdrawiające. Dotknięcie człowieka – niestety – może nieść zagrożenie. Dopóki nie będziemy mieć wystarczającego poczucia bezpieczeństwa, trzeba ten dotyk, także w przestrzeni liturgicznej, ograniczyć.
Jak przeżyć Wielki Post bez rekolekcji, a może nawet bez spowiedzi wielkanocnej?
A może nawet bez rezurekcji? To byłaby zupełnie nowa sytuacja. Z jednej strony można by to przyrównać do długotrwałego znalezienia się w miejscu, gdzie nie ma Kościoła bądź też Kościół nie może sprawować swej posługi duszpasterskiej, a z drugiej – istnieją najróżniejsze formy duszpasterstwa pośredniego, medialnego, wirtualnego. Stalibyśmy się nagle tele-Kościołem, Kościołem „na odległość”, który jednak byłby ułomny, bo niezdolny do zgromadzenia się w tym samym miejscu i czasie, by razem sprawować Eucharystię. Dokumenty mówią, że Kościół jest wspólnotą „z ciała i krwi”, a więc realnych osób, które łączy nie tylko świadomość, ale także cielesność. Chrześcijaństwo jest religią Wcielenia ze wszystkimi tego konsekwencjami. W jakimś sensie sytuacja, w której jesteśmy, to wielotygodniowe rekolekcje. A konkretnych pomocy w mediach, w prasie, w książce można zaleźć wiele. To może być Wielki Post „w ukryciu”.
KS. ANDRZEJ DRAGUŁA jest teologiem i publicystą, stale współpracuje z „Tygodnikiem Powszechnym”. Doktor habilitowany teologii, profesor Uniwersytetu Szczecińskiego.","MACIEJ MÜLLER, KS. ANDRZEJ DRAGUŁA",12.03.2020,https://www.tygodnikpowszechny.pl/komunia-tez-podlega-prawom-biologii-162543
3,KOŚCIÓŁ I PANDEMIA: LIST DO ŻYWYCH,"Kraje, tak chętnie wskazywane jako centrum „cywilizacji śmierci”, bronią życia. My bronimy swojej wolności do rozsiewania wirusa. Także w kościołach.","Od kilku tygodni zamierzałam napisać do mojej parafii w tej sprawie. Wahałam się, ale wysłuchana ostatnio homilia nie pozostawiła mi wyboru. Zresztą, czemu miałabym pisać tylko do mojej parafii, skoro zasady pandemicznej higieny nie są w należyty sposób respektowane powszechnie? W ilu miejscach ogłoszono na przykład, ile wynosi limit 30 proc. miejsc? Można oczywiście optymistycznie założyć, że zapewne większość wiernych jest zaszczepiona, ale czy poinformowano parafian, że powinni mieć ze sobą certyfikaty? Bo o tym, że certyfikaty szczepień powinny być sprawdzane, nie ma co nawet wspominać. Choć w niektórych kościołach (nielicznych w skali Polski) się je weryfikuje. 
Zdecydowana większość wiernych zakłada maski (nie wszyscy robią to prawidłowo, ale przynajmniej wykazują dobrą wolę, nawet jeśli umiejętności, czy też zrozumienia sensu, im brakuje). Niestety, są parafianie, którzy się nie podporządkowują przepisom prawa i w sposób uporczywy, co tydzień, w kościele przebywają bez maski, łamiąc w ten sposób przepisy. Choć nie tylko przepisy i może nawet nie przede wszystkim.
Prawo do bezpieczeństwa
Są ośmielani do takiej postawy. Jak inaczej rozumieć sugestię z kazania, że kwestia masek dotyczy „poglądów”? Porównanie tego, czy zakładamy maski, czy też nie, do wyboru między pizzą z ananasem i bez, sernika z rodzynkami czy bez – też nie służy sprawie. Od  takich „dylematów” nie zależy przecież ludzkie życie. Od tego, czy wszyscy przestrzegamy zaleceń sanitarnych – jak najbardziej. Od tego, czy się szczepimy, czy nie – również. To nie jest, powtarzam, kwestia poglądów, to kwestia obrony życia.
CZYTAJ TAKŻE
WSPÓLNOTA I MILCZENIE. ARTYKUŁ TOMASZA STAWISZYŃSKIEGO: Na covid zmarło już ponad sto tysięcy Polaków. Każdy z nich domaga się upamiętnienia. Woła o zbiorową formę przeżywania smutku i konfrontacji ze stratą >>>
Z ambony usłyszałam apel o wzajemny szacunek. Bo w Kościele jest miejsce dla ludzi różnych poglądów. W Kościele – tak. Ale czy na pewno wewnątrz kościoła, w tej sytuacji, w jakiej jesteśmy? Nikomu na siłę maski zakładać nie można, ale osoba, która nie chce się podporządkować zasadom sanitarnym, nie powinna wchodzić do kościoła (do sklepu, do kina, do tramwaju czy autobusu również). Może przecież uczestniczyć w mszy stojąc na zewnątrz, jeśli swoje prawo do wolności przedkłada nad prawo innych do bezpieczeństwa. Do tego jednak potrzebne byłoby zrozumienie, o co tak naprawdę chodzi z tymi maskami, również przez osoby pracujące w parafii. Chyba jest z tym kłopot – myślę, obserwując prezbiterium.
Nie chodzi tylko o to, że osoba „bezmaskowa” łatwiej niż zamaskowana może zakazić wirusem (jeśli jest nosicielem) tych, którzy stoją obok. I nawet mają maseczkę, ale tylko jednorazową medyczną (chirurgiczną) czy z materiału. Te maski w umiarkowany sposób chronią innych przed nami, niemal wcale nie chronią nas przed innymi (nawet jeśli są założone prawidłowo). Osoby starsze, po leczeniu onkologicznym, obciążone cukrzycą, nawet jeśli są zaszczepione – mogą umrzeć. Po prostu. To nie są poglądy. Statystyki zgonów w Polsce nie biorą się z niczego.
Nawet młode, zdrowo wyglądające na pierwszy rzut oka osoby, nawet te, które się zaszczepiły, od miesięcy żyją z myślą, że każde wyjście w przestrzeń publiczną – do tramwaju, sklepu, do kościoła również, może skończyć się ciężkim zachorowaniem na COVID-19 i z dużym prawdopodobieństwem – zgonem. Przewlekle chorzy nie mają tego wypisanego na czole, starają się żyć normalnie, mimo pustoszących ich organizmy procesów. Część z nich szczepić się nie może, ze względu na specyfikę choroby, część mimo dawek przypominających odporność ma znikomą. Mają umrzeć, bo ktoś uważa, że maska go zniewala i ogranicza, a z ambony otrzymuje wsparcie dla swoich „poglądów”?
Troska o życie
Jestem dziennikarką, która od dwóch lat codziennie piszę o pandemii. Od 25 lat zajmuję się służbą zdrowia, mam wielu znajomych wśród lekarzy, pielęgniarek i ratowników. Niektórzy zmarli podczas drugiej fali pandemii.
Od kilkunastu miesięcy ludzie, których znam, lubię, szanuję i cenię, wypruwają sobie żyły – również dlatego, że my, jako społeczeństwo, mamy różne „poglądy” na temat obostrzeń sanitarnych i szczepień. Polska od początku pandemii ma jeden z najwyższych wskaźników śmiertelności na świecie. Jesteśmy pod tym względem w ścisłej czołówce. Nie trzeba znać statystyk – w parafii przed pandemią na zakończenie mszy modliliśmy się zwykle o spokój duszy jednej, dwóch osób. Teraz bywa, że czterech, pięciu.
Idzie kolejna fala – to nie pogląd, to fakt Idzie kolejna fala – to nie pogląd, to fakt, tylko 21 stycznia wzrost liczby przypadków tydzień do tygodnia wyniósł niemal 130 procent! Żeby sobie wyobrazić, co nas czeka w najbliższym czasie. Wystarczy spojrzeć na statystyki dotyczące zakażeń w krajach Europy Zachodniej. Różnica jest taka, że choć tam są liczne zakażenia, zgonów jest niewiele. Bo się zaszczepili i szanują życie swoje oraz innych. Kraje, tak chętnie wskazywane jako centrum „cywilizacji śmierci”, bronią życia. My – bronimy swojej wolności do rozsiewania wirusa.
To będzie skutkować kolejnymi dziesiątkami tysięcy zmarłych. I tym, że setki, może tysiące pracowników ochrony zdrowia przez długie lata będą wychodzić z syndromu stresu pourazowego. Młodym lekarzom, którzy nie powinni się stykać z odchodzeniem pacjentów – na przykład rezydentom anestezjologii, którzy normalnie oswajaliby się z umieraniem „swoich” chorych przez dwa, trzy lata, zanim rzeczywiście zaczęliby ich tracić – w ciągu doby umiera po trzech, czterech samodzielnie prowadzonych przez nich pacjentów. Na każdym dyżurze. Ale nie tylko młodzi przeżywają traumę, starszych też przytłacza ta lawina zgonów.
Zasłanianie nosa i ust nie jest wygodne ani przyjemne. Jest czymś w rodzaju ofiary, dania kawałka siebie innym, poświęcenia. Oczywiście, można powiedzieć, że kościół nie jest miejscem do prowadzenia edukacji prozdrowotnej i szerzenia wiedzy o zasadach sanitarnych. Ale uczestnictwo we mszy świętej nie powinno generować poczucia zagrożenia. U nikogo. Obecność w kościele nie powinna się wiązać z faktycznym zagrożeniem.
Nie rozmawiajmy więc o zasadach sanitarnych, tylko o trosce o życie. O odpowiedzialności za siebie i innych. O przykazaniu „nie zabijaj”. I o miłosierdziu, bo straszna jest śmierć przez uduszenie, straszna jest śmierć w samotności, straszna jest trauma rodzin, które nie mają szansy na pożegnanie bliskich, straszne są skutki stresu ludzi od miesięcy patrzących na to samotne odchodzenie, któremu towarzyszy walka o każdy oddech.
MAŁGORZATA SOLECKA specjalizuje się w sprawach polityki społecznej i ochrony zdrowia. W latach 1998-2007 dziennikarka i redaktorka „Rzeczpospolitej”, kierownik działu społecznego, a potem krajowego. Od kilkunastu lat związana przede wszystkim z mediami branżowymi, miesięcznikiem „Służba Zdrowia” i portalem Medycyna Praktyczna. Autorka książki „Służba zdrowia? Jak pokonać chory system” (2017 r.). Stale współpracuje z „Tygodnikiem Powszechnym”. Powyższy tekst jest zredagowanym listem, który autorka wysłała do swojej parafii w Warszawie.
Artykuł zaktualizowano 21 stycznia.",MAŁGORZATA SOLECKA,20.01.2022,https://www.tygodnikpowszechny.pl/koscol-i-pandemia-list-do-zywych-170382
4,KONIEC ŻYCIA W ILUZJI,"Kard. Matteo Zuppi, metropolita Bolonii: Pandemia jest złem powszechnym, naszą odpowiedzią powinno być braterstwo powszechne. Przychodzi nam to z wielkim trudem.","ZUZANNA FLISOWSKA: Samotny papież na placu św. Piotra w deszczu błogosławi miastu i światu – ten obraz modlitwy w intencji ustania pandemii działał na wyobraźnię. Franciszek powiedział wtedy, że płonna była nadzieja na to, iż będziemy żyć zdrowo w chorym świecie. Doszliśmy do ściany przez logikę rywalizacji, zysku, panowania nad ludźmi i środowiskiem. Jak wyjść z tego potrzasku?
KARD. MATTEO ZUPPI: Przede wszystkim uznając pandemię. To nie jest oczywiste i nie było łatwe. Ponieważ należy nazwać rzeczy po imieniu. We Włoszech wielu na początku mówiło: „To tylko mocniejsza grypa, tylko pojedyncze przypadki, niegroźna, bo atakuje tylko starszych”. Wobec tego, że za kilka miesięcy dołączam oficjalnie do kategorii starszych, ponieważ kończę 65 lat, byłbym zainteresowany, żeby i oni byli brani pod uwagę.
Trudność z uznaniem pandemii była wszędzie. Zawiniona czy nie i kto ponosi za nią odpowiedzialność – historia nam to wyjaśni. Z wielkim wysiłkiem przyznawano, że mamy do czynienia z pandemią, i nie wszędzie w ogóle do tego doszło. Z jednej strony popadamy w ryzyko maksymalistycznego odbioru tej sytuacji, z drugiej mamy odbiór minimalistyczny, który też jest oczywiście niebezpieczny.
Stwierdzenie papieża Franciszka wcale nie jest oczywiste: dlaczego myślimy, że będziemy żyć zdrowo w chorym świecie? Nie jest to zbyt logiczne. Żyliśmy iluzją, którą wirus obnażył: nam się to nie przytrafi, to problem innych. A jednak dosięga wszystkich – od premierów po staruszków w domach opieki. To powinno nam uświadomić, że płyniemy wszyscy tą samą łodzią. Strach każe nam budować mury, a wirus pokazuje, że na nic się one nie zdają. Musimy włożyć wysiłek w próbę uleczenia świata, który jest chory, uświadomić sobie, że nawet jeśli problem nas nie dotyczy bezpośrednio, w interesie każdego jest uzdrowienie tego świata. Jest obawa, że nie zrozumiemy tego stwierdzenia papieża Franciszka, że będziemy dalej konstruować iluzoryczne mury albo że wrócimy do poprzedniego życia bez tej świadomości. Musimy zatem mieć w pamięci całe to cierpienie, wszystkie osoby, które umarły, musimy nazywać rzeczy po imieniu. Konfrontując się z rzeczywistością, musimy dokonać wyboru, czy otworzyć oczy, czy nie, zacząć działać czy nie.
Skoro mamy nie wracać do świata z nierównościami ekonomicznymi, z egoizmem, z konfliktami, to jak szukać nowej drogi?
Pamiętając, że rozwiązanie znajdziemy tylko razem, że każdy z nas jest odpowiedzialny za innych, w dobrym i złym sensie. Również dzisiaj, nie tylko w najgorszej fazie infekcji, mogę być zarówno zarażającym, jak i zarażanym. Jestem więc odpowiedzialny za innych. I oczywiście muszę pamiętać, że mam zwalczać wirusa, nie innych ludzi. W imię wspólnej odpowiedzialności muszę dbać o nierozprzestrzenianie się wirusa. Dlatego uważam, że pierwszym krokiem jest osobista przemiana. Następnie, jeśli wszyscy jesteśmy na tej samej łodzi, trzeba naprawić tę łódź i sprawić, żeby działała dla wszystkich.
Powinniśmy sobie przypomnieć o naszym braterstwie?
To też nie jest wcale oczywiste. Pandemia jest złem powszechnym, naszą odpowiedzią powinno być braterstwo powszechne. I nie ma wątpliwości, że to przychodzi nam z wielkim trudem. Bo często boimy się, że braterstwo zniweluje naszą tożsamość, albo wydaje nam się ono zbyt przytłaczające. A tymczasem nie sposób w świecie, który stał się taki mały, wierzyć, że wciąż możemy żyć podzieleni albo uratować się w pojedynkę. Więc ja pierwszy muszę zacząć się zmieniać i muszę wziąć na siebie odpowiedzialność za innych – tak jak było podczas pandemii.
Po epidemii wielu z naszych bliźnich dotknie poważny kryzys ekonomiczny. Czekają nas systemowe, polityczne pytania. Co chrześcijaństwo może wnieść w budowę nowej ekonomii?
Ktoś pomyśli, że chrześcijaństwo nie ma z tym nic wspólnego, zapominając o Liście św. Jakuba, w którym m.in. czytamy: „Jeśli na przykład brat lub siostra nie mają odzienia lub brak im codziennego chleba, a ktoś z was powie im: »Idźcie w pokoju, ogrzejcie się i najedzcie do syta!« – a nie dacie im tego, czego koniecznie potrzebują dla ciała – to na co się to przyda?”. Na nic ci taka wiara, jeśli nie idą za nią czyny. Związek między wiarą a uczynkami jest nierozerwalny. Chrześcijanin nie żyje poza światem; żyje poza logiką tego świata, to prawda, ale wewnątrz świata. Czyli w tym przypadku musi skonfrontować się z ekonomią, będąc wolnym od rynkowej logiki zysku. Wobec tego, że pandemia pogłębia nierówności, potrzebujemy zacząć odbudowę od fundamentu etycznego.
Czytaj także: Przestrzegajmy zasad i módlmy się - rozmowa z biskupem Francesco Beschim z Bergamo
Rynek wywrócił etykę do góry nogami. Zredukował ją do czegoś nieużytecznego. A nawet przekonał nas, jakoby etyka przeszkadzała rynkowi w zapewnieniu dobrobytu, który miał przynieść. To jakby powiedzieć: „z tą całą etyką nie pozwalacie nam robić interesów, które zapewnią dobrobyt wszystkim”. A to nieprawda! Rynek wielokrotnie zawiódł te oczekiwania i wciąż je zawodzi, bo wcale nie jest nam dobrze, kiedy mamy wiele. Ekonomia musi zagwarantować człowiekowi to, co jest mu potrzebne. Kościołowi zależy na tym, by człowiek znalazł to, co jest mu konieczne do życia, i żeby to znaleźli wszyscy. Dlatego potrzebujemy etyki i potrzebujemy odbudować ekonomię, w której człowiek stoi w centrum i nie jest wykorzystywany do budowania dobrobytu jedynie wybranych.
Firma FAAC, która przez zapis testamentowy stała się własnością diecezji bolońskiej, zasłynęła tym, że osiągając dobre wyniki biznesowe, przeznacza zyski na rzecz pracowników i dobroczynności. Czy to przykład przełożenia etyki na konkretne warunki?
Bez wątpienia. I mówię to, będąc świadomym, że robimy wciąż za mało, to znaczy, że wszyscy musimy się jeszcze uczyć używania narzędzi ekonomicznych. To, że zyski przedsiębiorstwa nie służą jednej osobie, żeby mogła sobie kupić jacht czy spełnić inne fantazje, ale zostają użyte dla dobra innych, jest właściwym sensem bogactwa. Jeśli bogactwo staje się zabawką dla jednostki, a nie talentem używanym dla innych, to i jednostka ma się źle, i inni na tym tracą. Bo bogactwo niszczy jednostkę i jeśli zatrzymuję je dla siebie, znaczy, że zabieram je temu, kto potrzebuje.
Licząc się z realiami rynku, FAAC przyjmuje jako regułę, że zyski służą do tworzenia następnych miejsc pracy. Zyski służą też tworzeniu godnych warunków pracy, żeby to praca była dla człowieka, a nie człowiek dla niej. Myślę, że to dobra wskazówka dla ekonomii.
Istnieją w Kościele środowiska, które są szkołą tej logiki, by nigdy nie traktować drugiego człowieka jako środka do osiągnięcia czegoś, ale doceniać go po prostu za jego istnienie. Na przykład wspólnota Sant’Egidio. Wiem, że jest ona dla Księdza Kardynała bardzo ważna.
Wychowałem się w niej. Poznałem ją, gdy miałem 15 lat. Zostałem kapłanem w tej wspólnocie, jednocześnie jako syn Kościoła rzymskiego, podobnie jak sama wspólnota jest „córką” Kościoła rzymskiego. Nauczyłem się w niej przede wszystkim tego, że sens Słowa Bożego należy odczytywać w wymiarze osobistym i braterskim. Zawsze jako dwa nierozłączne wymiary: Ewangelia skierowana do mnie, którą dzielę się z braćmi. Ewangelia i ubodzy. Liturgia i służba. Wszystko to są wymiary nie przeciwstawne lub niezależne, ale bardzo mocno powiązane ze sobą. Tak więc Bóg i człowiek, ja i inni – to pary pojęć, które tworzą charyzmat wspólnot Sant’Egidio i które towarzyszyły mi i towarzyszą do dziś.
Sant’Egidio to w dodatku wspólnota założona przez świeckiego – prof. Andreę Riccardiego – w której świeccy odgrywają zasadniczą rolę. Nie jest to jednak normą w Kościele, który, jak często powtarza Franciszek, jest chory na klerykalizm. Czy mamy możliwość wydostania się również z tej pułapki?
Więcej niż możliwość – mamy obowiązek się z niej wydostać. Sobór Watykański II wskazał w posługach Kościoła-ludu Bożego także sens służby księży. Klerykalizm nie służy duchownym, szkodzi im. Podczas gdy Kościół-lud Boży, Kościół-wspólnota przeciwnie – pomaga księdzu być sobą.
Co więcej, uważam, że Kościół klerykalny bez duchownych lub z małą liczbą duchownych jest nie do pomyślenia. Naprawdę ryzykujemy, że staniemy się muzeum. Jan XXIII rozpoczął Sobór Watykański II właśnie po to, by Kościół nie stał się muzeum, ale mógł stać się Wspólnotą, wspólnotą ludzi i pośród ludzi, otwartą, bez lęku, znaną z tego, jak bardzo kochamy siebie nawzajem i jak bardzo kochamy Boga i ubogich.
Klerykalizm dzieli wspólnotę kościelną na dwie rozłączne grupy: kapłanów i świeckich. Często wydaje się, że obie pracują nad utrzymaniem tego podziału. Dlaczego tak duży jest opór przed zburzeniem muru?
Bo to zmienia perspektywę i wymaga wysiłku. Kościół-wspólnota oznacza Kościół, w którym wszyscy jesteśmy zaangażowani. A tymczasem często uważamy, że Kościół musi zagwarantować usługi. Ale tych „usług”, czyli sakramentów, nie można zrozumieć bez chrześcijańskiego życia. Nie możesz myśleć: „Przystąpiłem do sakramentów, jestem w porządku”. Kościół, który udziela tylko sakramentów, nie zmienia życia ludzi. A tymczasem my bardzo potrzebujemy chrześcijan, a nie ludzi, którzy przystępują do sakramentów. To chrześcijanie nadają znaczenie sakramentom.
Mam wrażenie, że pandemia była papierkiem lakmusowym również w kwestii klerykalizmu. W czasie izolacji niemało osób świeckich odczuło, że ich przynależność do wspólnoty była iluzoryczna. Paradoksalnie mnogość mszy transmitowanych w internecie zdawała się sugerować, że świeccy nie są do liturgii koniecznie potrzebni, że msza będzie się odbywała również bez nich. Teologowie pytali: liturgia bez księdza odbyć się nie może, dlaczego odbywa się bez wspólnoty? Czy ten czas ma szansę zmienić coś w naszym rozumieniu wspólnotowości?
Mam taką nadzieję. Prawdą jest, iż również księża zorientowali się, że bez wspólnoty czegoś brakuje w celebracji. Że wspólnota jest niezbędna. Do tego stopnia, że w wielu przypadkach transmisja internetowa właśnie z tego wynikała – z próby bycia blisko wspólnoty, która niestety została zmuszona do podziału.
Czytaj także: Nie jestem kamikaze - rozmowa z kard. Konradem Krajewskim
Teraz stoimy przed wielkim pytaniem: jak odbudować wspólnotę, jak ponownie ją zjednoczyć, uwolnić się od zbyt dużego indywidualizmu? Bo to prawda, że wirus rujnuje także życie społeczne. Jest ryzyko, że wspólnota stanie się zbiorem ludzi, w którym wszyscy pozostaną odizolowani. A przecież przykazanie każe nam kochać się wzajemnie, a nie uczęszczać do tego samego kościoła. Jesteśmy nazywani braćmi i siostrami, być może musimy nauczyć się rzeczywiście to okazywać.
Jednak klerykalizm to nie tylko kwestia mentalności. To jest również konkretna struktura i przepisy, które całą władzę oddają w ręce ­biskupów, uzależniając od ich dobrej woli transparentność decyzji. Czy są jakieś konkretne perspektywy na to, by tą władzą podzielono się ze świeckimi?
W Kościele największy jest ten, kto służy. Jeśli istnieją deformacje, w wyniku których służba zostaje zredukowana do władzy, to nie jest to dobre. Wszyscy musimy zacząć od nowa, od idei służby. Ksiądz bez wspólnoty nie ma sensu. Uważam, że musimy kontynuować perspektywę nakreśloną przez papieża Franciszka, która polega na zrozumieniu, jaki jest sens wspólnoty, poprzez wyjście do innych. Wtedy zrozumiemy sens bycia wspólnotą i to, że wspólnota nigdy nie może być klubem wybranych, ale rodziną z otwartymi drzwiami.
Żeby więc nie mówić o władzy, mówmy o decyzjach. Czy istnieją sposoby, dzięki którym duchowni mogą podzielić się podejmowaniem decyzji ze świeckimi?
Jest wiele kwestii, które nie powinny być w gestii księży. Na przykład księża powinni się uwolnić od wszystkich spraw administracyjnych. Jeśli uważają, że są ważni, bo mają gruby portfel, to się mylą. To jest pokusa. Jesteś ważny nie dlatego, że masz portfel, ale dlatego, że wspomagasz tę komunię, która jest wspólnotą. Czasami, niestety, człowiek myśli inaczej. To nie jest logika naszego Pana. Zdaje się, że powiedział On, żeby nie nosić pieniędzy ani torby…
To jest przykład. Ale świeccy nie są wykonawcami poleceń duchownych, są pełnoprawnymi chrześcijanami i jak wszyscy chrześcijanie ponoszą odpowiedzialność za Kościół. W tej rodzinie nie ma zarządzających i widzów, to jest nasz wspólny dom. W moim rodzinnym domu, kiedy ustawiałem się w roli widza, zawsze szybko interweniowała moja matka lub bracia, którzy mówili mi po prostu: „pomóż nam!”.
Właśnie ukazała się we Włoszech książka „Kościół i homoseksualizm” (red. Luciano Moia), z ­przedmową Księdza Kardynała. Nie jest to pierwszy raz, kiedy wzywa Ksiądz do szacunku dla osób LGBT. Co powinno się zmienić w podejściu Kościoła do osób homoseksualnych?
Katechizm Kościoła Katolickiego mówi o homoseksualizmie jako o „obiektywnym nieuporządkowaniu”, ale również prosi, by przyjmować takie osoby z szacunkiem. Jest z tym problem. Jeśli mój syn mówi mi, że jest homoseksualistą, przecież nie wyrzucam go z domu. Przyjmuję go. Nie oznacza to usprawiedliwiania problemów, ale kochanie ludzi i przez to pomaganie im. Niektórzy uważają, że to oznacza brak klarowności, ale ja uważam, że właśnie takiej prawdy się od nas wymaga, prawdy miłości. Nie ukrywając prawdy, ale jako „uważna i troskliwa matka” zawsze dając poczucie bliskości, zwłaszcza jeśli mamy do czynienia z cierpieniem.
Myślę, że nie ma potrzeby szczególnej opieki duszpasterskiej nad tą grupą, nawet jeśli w niektórych przypadkach musimy być blisko, aby pomóc zrozumieć ich sytuację, ponieważ często istnieje również presja ze strony świata. Ale możemy pomóc tylko poprzez bliskość i osobiste towarzyszenie, nie poprzez tworzenie abstrakcyjnych definicji i kategorii. ©
KARD. MATTEO MARIA ZUPPI (ur. 1955) pochodzi z Rzymu. Od młodości związany ze wspólnotą Sant’Egidio niosącą pomoc osobom bezdomnym i biednym oraz angażującą się w pokojowe negocjacje w różnych zapalnych miejscach świata (jako ksiądz m.in. w latach 90. negocjował zawieszenie broni w Mozambiku, które zakończyło trwającą od 15 lat wojnę domową). Od 2012 r. jako biskup pomocniczy rzymski wspierał parafie przyjmujące imigrantów. W 2015 r. zastąpił na stolicy biskupiej w Bolonii kard. Carlo Caffarrę, jednego z największych krytyków obecnego papieża. Kardynałem został w 2019 r.","KARD. MATTEO ZUPPI, ZUZANNA FLISOWSKA",06.07.2020,https://www.tygodnikpowszechny.pl/koniec-zycia-w-iluzji-163963
5,KOŚCIÓŁ JEST SIECIĄ,"Z narodowej kwarantanny z pewnością wyjdziemy inni, niż byliśmy.","Nie wiem, czy gorsi, czy lepsi, głupsi czy mądrzejsi o doświadczenie słabości przez nas konstruowanego świata i tego, że to, co dziś jest na wyciągnięcie ręki, może zostać nam odebrane. Mądrzejsi o doświadczenie kruchości istnienia. A może także o odkrycie piękna uniemożliwionych dziś przez wirusa spotkań z innymi, i w ogóle smaku normalnego życia, na które zwykliśmy narzekać? Jacy wyjdziemy z zagrożenia, którego kresu nikt nie zna? Te pytania dotyczą też wiary w Boga, dotyczą Kościoła.
Z pewnością nie ma jednej odpowiedzi dla wszystkich, bo ten sam czas różnie postrzegamy. Choćby nasi biskupi: jeden zapewniał, że nie można się zarazić koronawirusem, korzystając z wody święconej czy przyjmując komunię do ust (Szczecin), a inny wydał dekret zakazujący w ogóle odprawiania mszy „z udziałem ludu” (Gliwice). Wspólnym przeżyciem pozostał problem porozumiewania się. W Kościele zaowocuje to odkryciem nowych sposobów międzyludzkiej komunikacji. Oczywiście środki, po które sięgnęliśmy, od dawna w Kościele były znane. Jednak teraz, gdy ludzie nie mogą się gromadzić w kościołach, dzielące nas odległości i mury zostały pokonane przez internet. Dziesiątki tysięcy uczestniczą w transmitowanych każdego dnia mszach, w rekolekcjach, w nabożeństwach Drogi Krzyżowej, w modlitwie różańcowej. W mszach z własnej parafii lub odprawianych przez abp. Grzegorza Rysia, w rekolekcjach i różańcu ojca Adama Szustaka albo innych kaznodziejów. Uczestniczą i, jak mówią, łatwiej im się skupić na modlitwie przed ekranem, niż kiedy fizycznie są obecni w kościele.
Być może dzięki doświadczeniom narodowej kwarantanny wyjdziemy z epoki czytania ludowi kilometrowych listów pasterskich i ogłoszeń parafialnych – praktyk nieodzownych w czasach, gdy lud nie umiał czytać, a listy (pasterskie też) dostarczano końmi rozstawnymi. ©℗",KS. ADAM BONIECKI,30.03.2020,https://www.tygodnikpowszechny.pl/kosciol-jest-siecia-162890
6,CO POWIE PAPIEŻ,,"Podczas samolotowej konferencji prasowej (w drodze ze Słowacji) Franciszek był pytany m.in. o projekt legalizacji w krajach UE małżeństw homoseksualnych. „Małżeństwo sakramentalne jest związkiem kobiety i mężczyzny” – odpowiedział Franciszek, podkreślając, że Kościół nie ma prawa zmieniać sakramentów. Jednak nic nie stoi na przeszkodzie – uważa papież – legalizacji takich związków przez państwa. Mniej jednoznaczna odpowiedź padła po pytaniu, czy można odmówić komunii politykom popierającym aborcję. Papież przyznał, że są ku temu przesłanki prawne, ale prosił, by „skończyć z ekskomunikami” i upolitycznianiem sakramentów. Decyzję o udzieleniu pozostawił duszpasterzom.
Zdumiewająca (w świetle wcześniejszych wypowiedzi) była pochwała rządu Węgier – za projekty ekologiczne i politykę prorodzinną. A mało elegancka – wypowiedź o „kardynale negacjoniście, biedaczku, który, jak na ironię, złapał wirusa”, zważywszy, że dotyczyła jego największego krytyka, kard. Raymonda ­Burke’a, który ledwo uszedł z życiem po trzytygodniowym pobycie na OIOM-ie. (Szersze omówienie na: powszech.net/konferencja.) ©℗",EDWARD AUGUSTYN,20.09.2021,https://www.tygodnikpowszechny.pl/co-powie-papiez-169103
7,TRZECIA FALA: CZY ZAMYKAĆ KOŚCIOŁY?,,"Wobec rosnącego wskaźnika zachorowań na ­COVID-19 (głównie w brytyjskim wariancie) pojawiają się sugestie, by zamknąć kościoły. Argument epidemiologiczny jest trudny do odparcia: wobec zakaźności nowej odmiany wirusa trudno o reżim sanitarny, który zapewniałby bezpieczny udział w nabożeństwach.
Przeciwnicy zamknięcia kościołów wskazują, że dla osób wierzących liturgia ma fundamentalne egzystencjalne znaczenie – nieporównywalne do żadnej innej aktywności. Znaczenie to jest tym większe, im dłużej trwa pandemia, im większa niepewność co do przyszłości, im wyraźniej ujawnia się kruchość ludzkiej egzystencji. Nie można więc – brzmi argument – odbierać ludziom najważniejszego, a bywa, że jedynego źródła duchowej siły – właśnie ze względu na egzystencjalne pandemiczne spustoszenia. Argument ten powinien trafić także do niewierzących – pozabiologiczne, psychiczne i społeczne koszty COVID-19 są empirycznie uchwytne.
Trudno zatem wymagać od duszpasterzy, by zamykali świątynie. Warto jednak, by wskazywali na możliwość czerpania duchowej siły z wiary także poza przestrzenią kościołów i namawiali tych, którzy to potrafią, do pozostania w domach. ©℗
CZYTAJ TAKŻE: Kościół wobec epidemii >>>",PIOTR SIKORA,22.03.2021,https://www.tygodnikpowszechny.pl/trzecia-fala-czy-zamykac-koscioly-166912
8,CZY BISKUP WRÓBEL ZAGROZI AKCJI SZCZEPIEŃ,"Wprawdzie wiosenna fala ­COVID-19 w Polsce zdaje się opadać, ale w części regionów – m.in. na Śląsku, Mazowszu, Wielkopolsce – poziom zakażeń pozostaje na bardzo wysokim poziomie.","Otwarcie przedszkoli wielu rodziców­ powitało z ulgą – praca zdalna z małymi dziećmi w domu to wyjątkowo trudne doświadczenie. Eksperci są jednak zaniepokojeni. Wprawdzie wiosenna fala ­COVID-19 w Polsce zdaje się opadać, ale w części regionów – m.in. na Śląsku, Mazowszu, Wielkopolsce – poziom zakażeń pozostaje na bardzo wysokim poziomie. Otwierając przedszkola, uruchomimy kolejne kanały dystrybucji wirusa – przestrzega ekspert Naczelnej Rady Lekarskiej dr Paweł Grzesiowski, po raz kolejny zadając pytanie, dlaczego resort zdrowia zarządza walką z epidemią na skalę całego kraju, a nie lokalnie.
Co więcej, zapełnione są obecnie nie tylko oddziały covidowe – miejsc brakuje również na dziecięcych. Wprawdzie dzieci przechodzą zakażenie SARS-CoV-2 na ogół bezobjawowo, wygląda jednak na to, że częściej niż przy poprzednich falach występuje w tej grupie PIMS, choroba autoimmunologiczna pojawiająca się kilka tygodni po infekcji.
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>
Dr Grzesiowski uważa, że po wakacjach SARS-CoV-2 zaatakuje nas po raz kolejny, chyba że do tego czasu uda się zaszczepić przynajmniej jedną dawką 30 mln Polaków. Czy są na to szanse? W najbliższych miesiącach nie będzie już problemu z dostawami, wyzwaniem pozostaje uproszczenie scentralizowanego i niewydolnego systemu dystrybucji dawek do punktów szczepień. 55 proc. Polaków deklaruje chęć poddania się szczepieniu, ale co czwarty badany nie zamierza tego zrobić (sondaż agencji Inquiry). Aż 30 proc. Polaków nie boi się COVID-19, a w najmniejszym stopniu zagrożenie odczuwają młodzi (18-24 lata). Jeśli nie uda się przełamać tych tendencji, czwarta fala nas nie ­ominie.
Tymczasem szef Zespołu KEP ds. Bioetycznych bp Józef Wróbel wydał stanowisko, według którego katolicy nie powinni godzić się na szczepienie preparatami J&J i AstraZeneca, chyba że zostali do tego zawodowo zobligowani. Zdaniem hierarchy, „poważny sprzeciw moralny” budzi użycie w produkcji tych szczepionek komórek z linii komórkowych pobranych od abortowanych płodów. Jednak już w grudniu Kongregacja Nauki Wiary zaakceptowała używanie tych preparatów, jeśli inne nie są dostępne, i nie stawiała dodatkowych warunków. Trudno oszacować szkody, jakie przyniesie akcji szczepień publikacja stanowiska bp. Wróbla. Stawką jest życie tysięcy Polaków, szczególnie najstarszych. Aż chciałoby się powiedzieć: jeśli nie pomagasz, to przynajmniej nie przeszkadzaj.
CZYTAJ TAKŻE
KOMENTARZ ARTURA SPORNIAKA: Przewodniczący Zespołu Ekspertów Konferencji Episkopatu Polski ds. Bioetycznych wydał etyczną opinię na temat szczepień, która sama w sobie jest nieetyczna. Wmawia bowiem szczepiącym się osobom winę moralną, której nie ma >>>",MACIEJ MÜLLER,19.04.2021,https://www.tygodnikpowszechny.pl/czy-biskup-wrobel-zagrozi-akcji-szczepien-167162
9,INNA KOLĘDA: PANDEMIA KRUSZY KOŚCIELNĄ RUTYNĘ,"Wizyta duszpasterska, tradycyjnie odbywająca się w domach katolików w okresie Bożego Narodzenia, będzie wyglądać w tym roku inaczej.","Formuła, w której ksiądz wraz z ministrantami wędruje od mieszkania do mieszkania, groziłaby rozprzestrzenianiem się wirusa. Dlatego wielu biskupów już wydało w tej sprawie komunikaty.
Dominuje pomysł, by zapraszać wiernych z wyznaczonej części parafii (bloku, sąsiedztwa) na wspólną mszę odprawianą w ich intencji – wielu biskupów dopowiada: koniecznie z okolicznościową homilią. Podczas mszy kapłani odmawialiby błogosławieństwo nad zebranymi i pozostałymi w domach mieszkańcami, zwłaszcza chorymi, a po niej mogłoby się odbyć kolędowanie. To jednak nie kończyłoby kolędy. Jej druga część odbywałaby się w domach. Uczestnicy mszy, zaopatrzeni w poświęconą w kościele wodę i broszury z modlitwą błogosławienia domów, sami celebrowaliby liturgię domową. Przy okazji ogłaszania mszy „sąsiedzkich” niektórzy biskupi (np. tarnowski) proponują, aby parafianie angażowali się w posługę liturgiczną, czyli w czytania, modlitwę wiernych i procesję z darami.
Metropolici warszawski i warmiński formułę tegorocznej kolędy pozostawiają w gestii proboszczów. Jeśli jednak miałaby się ona odbywać w domach, to zawsze po uzgodnieniu z domownikami. Z kolei metropolita szczecińsko-kamieński, choć zapowiedział także msze „sąsiedzkie”, nie rezygnuje z tradycyjnej kolędy, która zostanie przeniesiona na czas po pandemii i możliwe, że rozciągnie się na cały rok.
Trudno nie zauważyć plusów nowych propozycji. Kolęda w tym roku będzie wspólnym działaniem księży i świeckich, a celebrowanie liturgii w domach powinno pomóc świeckim uświadomić sobie, że tworzą domowy Kościół. Paradoksalnym efektem pandemii jest kruszenie kościelnej rutyny. ©℗",ARTUR SPORNIAK,07.12.2020,https://www.tygodnikpowszechny.pl/inna-koleda-pandemia-kruszy-koscielna-rutyne-165893
10,SIŁA LASEK,"Dziś potrzebujemy nowych pytań, nowych odpowiedzi, odwagi do wyjścia poza ramy. Taką odwagę miała Matka Czacka.","Wrażliwość i otwartość na słabość. Ekumenizm. Łączenie życia modlitwą i społecznego zaangażowania. Wierność głównej misji zgromadzenia, ale też otwieranie progów dla innych spraw, inicjatyw, intencji. Wiele z tego, co w Dziele Lasek „zaszyli” jego założyciele – za kilka dni ogłoszona błogosławioną Matka Elżbieta Róża Czacka, ks. Władysław Korniłowicz, Antoni Marylski i inni – się nie przedawniło. Aktualne wówczas, pozostaje aktualne dziś – jest ciągle przed nami, do zrealizowania.
Wymieniać można dalej, ale dziś szczególnie ważne wydają się trzy inne elementy działania i myślenia Matki Czackiej oraz funkcjonowania całych Lasek. Po pierwsze, działanie przeciw polaryzacji. Po drugie, opowiedzenie się za rozumem. Po trzecie, patrzenie w przód.
Przeciw polaryzacji
W ośrodku dla niewidomych w Laskach jest pokój, w którym pomieszkiwał niegdyś Jerzy Zawieyski (dziś zresztą spoczywający na znajdującym się tu leśnym cmentarzu w jednym grobie ze swoim życiowym partnerem). W tym to pokoju w 1976 r. pięć miesięcy spędził Adam Michnik, opozycjonista znany, ale niebędący w typie katolickich działaczy Klubu Inteligencji Katolickiej. Poglądy na rolę i historię Kościoła miał wówczas inne niż dziś, wychowywał się w Hufcu Walterowskim, bliższa była mu tradycja lewicowa niż katolicka. To w tym pokoju napisał książkę „Kościół, lewica, dialog”, do dziś pozostającą klasykiem – nawet jeśli nie wszystkie jej tezy pozostają aktualne. Przez pięć miesięcy późniejszy redaktor naczelny „Gazety Wyborczej” czytał listy Episkopatu i przemówienia prymasa Wyszyńskiego, analizując sposób myślenia, który nie tylko był mu wcześniej obcy, ale co do którego miał swego rodzaju uprzedzenia. Analizując, co różni go od katolików, dochodził do tego, co go z nimi łączy. Nie uciekał od różnicy, by szukać choćby małych zaczątków wspólnoty.
Nie o Michnika jednak chodzi. Chodzi o otwarte drzwi. O atmosferę, która pozwoliła mu tu być, pracować, o takie miejsce w Kościele, w którym każdy czuje się u siebie, niezależnie od tego, kim jest i z czym przychodzi. Miejsce, w którym każda tożsamość i pogląd jest punktem wyjścia do spotkania z kimś, kto z nami nie współodczuwa i nie współmyśli.
Takie Laski były, takimi zostały stworzone, takie pozostają do dziś. Podobnych miejsc w Polsce – i w polskim Kościele – brakuje. Brakuje miejsc, w których rozmowy nie rozpoczyna się od egzaminu z „prawidłowości” poglądów, wartości czy wyznania, ale od wspólnego posiłku i zapytania o cel przyjazdu. Czacka uczyniła zaś Laski przestrzenią tylko jednego egzaminu: z umiejętności bycia razem, tworzenia wspólnoty z ludźmi o innych poglądach, wspólnego działania na rzecz słabszych oraz dyskusji i rozmowy nawet na najtrudniejsze tematy.
Takie miejsce tworzy się nie poprzez – jak przekonują niektórzy, niechętni podobnej idei – rozmywanie ewangelicznego przekazu. Przeciwnie, to właśnie jego radykalne stosowanie w życiu własnym i całej wspólnoty pozwala na przeciwstawienie się plemiennej polaryzacji toczącej polskie społeczeństwo i polski Kościół. Właśnie dlatego można było tu prowadzić w nieoczywistym gronie naprawdę poważne dyskusje, bo ci, którzy to miejsce stworzyli, byli pewni swojej tożsamości i wzywali do tego samego: do traktowania samych siebie i innych serio. Jeśli wierzyć, to też wyciągać z tego konsekwencje. Jeśli nie wierzyć, to nie z przekory. A przede wszystkim wątpić, pytać i słuchać pytań – na całego i ciągle.
Matka Czacka była w najgłębszym możliwym sensie świadkinią, bo świadczyła o tym, co sama poznała, i innym pomagała szukać. A poznała w pierwszej kolejności pytania, nie odpowiedzi. I odkryła, że to znacznie więcej, bo nieustająco otwiera na drugiego człowieka, na jego wątpliwości, rozterki, słabości, upadki. Bo wyzwala z pokusy posiadania ostatecznej odpowiedzi na każde albo jakiekolwiek pytanie, pełnej i jedynej prawdy, rozstrzygnięcia każdego dylematu.
Za rozumem
Również dlatego z tej małej miejscowości pod Warszawą płynęły inspiracje, idee, pomysły, które odciskały piętno na historii kraju i społeczeństwa – takie pomysły rodzą się na nieoczywistych przecięciach. Nie chodzi jednak o spotkanie dla spotkania, o twierdzenie, że każde stanowisko jest równie uprawnione. ­Laski były swego czasu „duchową stolicą Polski”, bo oprócz ducha równie silnie pielęgnowano tu rozum. Te dwie przestrzenie były w myśleniu Czackiej czy ­Korniłowicza nierozerwalnie związane: rozum wspierał ducha, duch wspierał rozum. Wiedzieli, że rozum bez ducha może być lodowaty, duch bez rozumu zanadto gorący. Jedno i drugie – śmiertelnie groźne.
A rozumu – jego pielęgnowania i rozwijania – potrzeba w polskim Kościele jak tlenu, skoro księża z profesorskimi tytułami manipulują danymi pod z góry upatrzoną tezę. Gdy inni profesorowie-kapłani, a także biskupi plotą sprzeczne z biologią i teologią androny o nieprzenoszeniu wirusa przez konsekrowane ręce. Gdy próba aplikacji nowych osiągnięć i ustaleń nauki w sferę teologii – na przykład w przestrzeni wiedzy o seksualności, płciowości czy sposobach dokonywania wyborów moralnych – tak często spotyka się z reakcją obronną lub wręcz anatemami. Gdy słyszymy o wypędzaniu „demona wegetarianizmu” od księdza, który potem otrzymuje miejsce w zespole Episkopatu do spraw nowej ewangelizacji. Gdy stanowisko podpisane przez jednego z polskich biskupów w sprawie etyczności szczepień jest tak mierne intelektualnie, że spowodowało odejście kilkorga ekspertów z zespołu.
Otwartość na ekspertów i ekspertki, na naukowe rozstrzygnięcia, na nowości związane choćby z charyzmatem Dzieła Lasek – służbą niewidomym – to wszystko charakteryzowało Matkę Czacką. Spotykali się tu ludzie, którzy wiedzieli, o czym mówią, i łączyli wiarę oraz naukę w sposób przekonujący, bo fachowy. Dzięki temu mogli też patrzeć dalej.
Dalej w przód
Owe dwie cechy myślenia i działania Matki Czackiej – otwartość na ludzi różnie myślących oraz na rozum i naukę – otwierały przed nią, jej współpracownikami i współpracowniczkami oraz innymi „ludźmi Lasek” nowe horyzonty. Nie jest przypadkiem, że właśnie w Laskach duch Soboru – choćby w sprawach ekumenizmu, dialogu z innymi religiami, z osobami niewierzącymi – unosił się na długo przed jego zwołaniem. Do Soboru Watykańskiego II nie doszłoby zaś, gdyby wcześniej na wezwanie Ducha Świętego nie odpowiadali – niekiedy wbrew przełożonym czy kościelnemu „main­streamowi” – ludzie w różnych miejscach świata. To tacy jak Korniłowicz i Czacka przygotowali Kościół do soboru. Choć oboje zmarli przed jego rozpoczęciem, należą do soborowych ojców i matek.
Czacka umiała nie przejmować się tym, co inni myślą o jej powołaniu. Nie hamowało jej gadanie niektórych kurialistów, spośród których jeden, oddelegowany do opieki nad inicjatywą Matki, stwierdził swego czasu, że „zachciało się ślepej babie zakon zakładać”. Nie „zachciało”, lecz „rozeznało” – ważna różnica.
To także aktualne dziedzictwo Czackiej i Lasek – otwartość na Ducha, który wieje, kędy chce. Tak, dążmy do realizacji postanowień Soboru Watykańskiego II, oczekujmy tego, co w Kościele w Polsce (na przykład w sferze zadań i roli pełnionych przez kobiety) nie jest wcielane w życie, choć teologia i prawo kanoniczne w tym nie zawadza – robi to nawyk i uprzedzenie. Ale – jak zwróciła moją uwagę Agnieszka Piskozub-Piwosz, teolożka i religioznawczyni – skupianie się na tym, by przede wszystkim zrealizować to, co już możliwe, utrzymuje myślenie w zniewalających nas karbach. Nie pozwala patrzeć dalej, w przód, wzwyż, nieustannie kieruje nasz wzrok wstecz. Sobór Watykański II to wciąż niespełnione – na pewno w Polsce, ale nie tylko – powołanie. Rozpoczął się jednak niemal sześć dekad temu, a świat, nauka, rzeczywistość Kościoła w tym czasie nie zwolniły. Wręcz przeciwnie. Dziś potrzebujemy nowych pytań, nowych odpowiedzi, odwagi do wyjścia poza ramy.
Taką odwagę miała Czacka. Tego nas dziś powinna uczyć. Bo zawsze łatwiej jest konserwować przeszłość – zwłaszcza piękną – niż stawać w obliczu wyzwań teraźniejszości oraz budować przyszłość. Pielęgnowanie myśli założycieli, tradycji, pamięci jest potrzebne. Ale wspólnota, która tylko konserwuje dawną wielkość, nie ma szans na wielkość dziś i jutro.
A Duch nie przestał wiać. Matka Czacka uczy otwartości na Jego głos.
Zadanie
Szwajcarski ksiądz Charles Journet, późniejszy kardynał, który w latach 30. trafił do Lasek, wspominał: „Spotkaliśmy w pewnym zakątku Polski (...) Kościół prawdziwie franciszkański. Przyjmuje on życzliwie wszelkie nędze ciała i duszy, a jednocześnie wszelkie poszukiwania sztuki najbardziej nowoczesnej. Pełen jest cudownego poszanowania pragnień papieża i wymagań liturgii, lecz również wspaniale wolny od wszelkiego formalizmu, wolny jak obłok na niebie. Nie ma twardości ni wzgardy dla Żydów (...). Nie zna kłamstwa, jest szczery aż do przesady. Umie myśleć o komunistach, nie by ich przeklinać, lecz by ich nawiedzać w więzieniu, by gromadzić nad ich głowami węgle miłości i roztopić gorycz i bunty ich dusz. Nigdy nie miał ducha zakrystii, ale serce jego bije szerokim tętnem wielkiego Kościoła powszechnego i otwiera się (...) na wszystkie cierpienia Kościoła, na wszystkie jego niepokoje i na wszystkie nadzieje”.
Ten sam Charles Journet później uczestniczył w Soborze Watykańskim II, wniósł znaczący wkład w redakcję Konstytucji duszpasterskiej o Kościele w świecie współczesnym „Gaudium et spes”. Jego opinia zdaje się nie tylko wspomnieniem, ale także programem dla Kościoła, również w Polsce. Programem ciągle niezrealizowanym.©
IGNACY DUDKIEWICZ jest bioetykiem, filozofem, publicystą i nauczycielem. Redaktor naczelny magazynu „Kontakt” (www.magazynkontakt.pl), członek zarządu Klubu Inteligencji Katolickiej w Warszawie.",IGNACY DUDKIEWICZ,06.09.2021,https://www.tygodnikpowszechny.pl/sila-lasek-168910
11,WIRUS ZA SPIŻOWĄ BRAMĄ,Z powodu zagrożenia epidemiologicznego na codzienne msze papieskie nie będą już zapraszani goście.,"Także inne ceremonie z udziałem Franciszka – środowa audiencja generalna czy niedzielny Anioł Pański – odbywać się będą bez kontaktu z wiernymi, a ich transmisje można będzie śledzić w internecie.
To nie jedyne ograniczenia w Watykanie spowodowane koronawirusem. Po raz pierwszy w historii w Bazylice św. Piotra nie będą odprawiane msze dla wiernych (podobnie jak w innych kościołach Włoch – komentarz poniżej). Zamknięte zostały Muzea Watykańskie, trasa archeologiczna do grobu św. Piotra, pracowników dykasterii i urzędów poproszono o wzięcie urlopów lub pracę zdalną.
Głównym zadaniem watykańskich służb sanitarnych jest ochrona Franciszka i Benedykta XVI. Papież emeryt został niemal całkowicie odizolowany od kontaktów z osobami z zewnątrz. Z kolei Franciszek szczęśliwie – można rzec – zachorował pod koniec lutego. Lekkie przeziębienie zmusiło go do odwołania większości spotkań i udziału w corocznych, tygodniowych rekolekcjach kurii rzymskiej, co zapewne uchroniło go przed poważniejszymi problemami (jeden z uczestników ubiegłotygodniowej konferencji, w której miał uczestniczyć papież, okazał się nosicielem koronawirusa).
Jak dotąd (stan na 9 marca) był to drugi potwierdzony przypadek zarażenia w Watykanie (wirusa wykryto też u kandydata do pracy, który przyszedł na badania kontrolne). Nikt nie wątpi, że będzie więcej. ©℗",EDWARD AUGUSTYN,09.03.2020,https://www.tygodnikpowszechny.pl/wirus-za-spizowa-brama-162499
12,BISKUPI NIESŁUSZNIE BAGATELIZUJĄ EPIDEMIĘ,"Do normalności jeszcze daleko, mimo pozorów wywołanych odmrażaniem gospodarki.","Trzeba się raczej szykować na drugą falę infekcji. Najbardziej zagrożeni są starsi i przewlekle chorzy, dla których zapalenie płuc wywoływane przez SARS-CoV-2 może być śmiertelne. Według ekspertów ogniskami infekcji będą przede wszystkim galerie handlowe, domy weselne, stadiony i kościoły – czyli miejsca, gdzie tworzą się skupiska.
Tymczasem na mszach wierni na ogół tłoczą się w kościele. Wyróżniają się proboszczowie, którzy zapewnili nagłośnienie na zewnątrz i wychodzą tam z komunią. Część biskupów pozwoliła na organizowanie procesji Bożego Ciała tylko dookoła świątyni. W diecezjach krakowskiej, opolskiej czy białostockiej przeszły one jednak ulicami miast. Abp Marek Jędraszewski (na zdjęciu) zachęcał do „licznego udziału”. Abp Stanisław Gądecki powiedział natomiast: „Boimy się witać uściskiem ręki, lękamy się bliskości w kolejce, stresujemy się spotykając kaszlącą osobę. Dziadkowie boją się wnuków, wnuki dziadków. Potrzeba czasu, aby odbudować (...) życie społeczne, w tym pełne praktykowanie wiary”.
Tak, w środku pandemii wszystkie te aktywności grożą transmisją wirusa. Memento dla Kościoła powinny stanowić wydarzenia z Tuchowa, gdzie podczas święceń w klasztorze redemptorystów doszło do rozniesienia infekcji. Jeśli – jak zapewniają zakonnicy – przestrzegano restrykcji sanitarnych, to tym gorzej: świadczy to o zagrożeniu, jakie stanowi nawet jedna chora osoba.
Już mnożą się apele lokalnych sanepidów, by zgłosili się uczestnicy danej mszy w celu objęcia nadzorem epidemiologicznym. Bo do kościoła przyszedł ktoś zakażony. ©℗
Więcej w dziale Kraj.",MACIEJ MÜLLER,15.06.2020,https://www.tygodnikpowszechny.pl/biskupi-nieslusznie-bagatelizuja-epidemie-163717
13,KSIĘŻA BEZ MASEK,Po poluzowaniu obostrzeń epidemiolodzy spodziewają się wysypu ognisk choroby jeszcze latem – mają nimi być m.in. kościoły. Czy na polskiej krzywej zachorowań zaobserwujemy „efekt Bożego Ciała”?,"Lockdown zgasił pierwszą falę zachorowań na COVID-19. Niemniej epidemiolodzy, z którymi rozmawiam, przygotowując tekst do najbliższego numeru „TP”, są zgodni co do tego, że odmrażanie gospodarki to nie czas normalności. Mówią raczej o wychodzeniu z bunkra z wysoko postawioną gardą. Tymczasem większość Polaków zaczęła zachowywać się tak, jakby wirusa już nie było. Luzowanie zasad sanitarnych i ignorowanie przez społeczeństwo tych utrzymanych z pewnością przyniesie wzrost zachorowań – ostrzegają eksperci.
Nawet jeśli przyjąć, że z koronawirusem zetknęło się już 2-3 proc. Polaków (czyli nawet milion), to do tzw. odporności stadnej droga daleka. Siedzenie w domu zabezpieczyło nas przed scenariuszem włoskim czy hiszpańskim, gdzie lekarze musieli decydować, kogo podłączyć do respiratora, ale nie zapewniło nam przecież odporności. W sponiewieranym przez SARS-CoV-2 Nowym Jorku prawdopodobnie kilkanaście procent populacji ma przeciwciała. O odporności grupowej można mówić przy poziomie 60-70 proc. Bez szczepionki raczej go nie osiągniemy.
Od maja rząd odmraża polską gospodarkę, dla której każdy dzień lockdownu oznaczał miliardowe straty. Zaczęło się od zwiększenia limitu osób mogących przebywać w sklepie spożywczym, kończy się na częściowym otwarciu stadionów, umożliwieniu organizacji wesel na 150 osób i zniesieniu jakichkolwiek limitów w kościołach.
Moi rozmówcy nazywają to igraniem z ogniem i spodziewają się wysypu większych i mniejszych ognisk choroby jeszcze latem. Wymieniają, oprócz zakładów pracy, szpitale, lokale weselne i kościoły. Ubolewają, że obostrzenia są znoszone bez komentarza, że wirus wciąż jest wśród nas, i że musimy chronić szczególnie ludzi starszych i przewlekle chorych. Koronawirus grozi im ostrym zapaleniem płuc mogącym prowadzić do śmierci.
W tym kontekście niepokojące jest to, co można obserwować w polskich kościołach. Na ogół wierni tłoczą się we wnętrzu nie zachowując żadnego dystansu. Pozytywnie wyróżniają się ci proboszczowie, którzy zapewnili dobre nagłośnienie na placu przed kościołem i wychodzą tam z komunią św. Niektórzy biskupi zdecydowali o odwołaniu tradycyjnych procesji Bożego Ciała, zezwalając, by szły jedynie dookoła kościoła. W diecezjach krakowskiej, opolskiej czy białostockiej przeszły jednak ulicami miast. Abp Marek Jędraszewski napisał w komunikacie: „gorąco zachęcam do włączenia się w przygotowania do procesji oraz do licznego w nich udziału”. Przypomniał o zasadach: zakryć usta i nos, trzymać dystans od innych. Mimo że o dobry przykład było trudno (nawet zdjęcia opublikowane na stronie archidiecezji dowodzą, że ani jeden z księży nie miał maski), spora część wiernych miała przynajmniej zasłonięte twarze.
Zastrzeżenia sanitarne polskiego Kościoła są dość różnorodne i zależą od diecezji, łączy je natomiast ogólnikowość (typowy komunikat brzmi: „należy zachować wszystkie zalecenia”). Efekt: opisany powyżej przebieg typowej mszy. Warto rzucić ekumeniczne spojrzenie na krakowską parafię luterańską, gdzie – po przywróceniu nabożeństw w zeszłą niedzielę – wprowadzono limit 27 uczestników (są zapisy), którzy muszą nosić maseczki, a przed wejściem zdezynfekować ręce; komunia jest udzielana wyłącznie na rękę.
W innych krajach odmrażających gospodarkę do wzrostu zachorowań doszło po kilku tygodniach. Czy na naszej krzywej zachorowań zaobserwujemy „efekt Bożego Ciała”? Jeśli, to zapewne w połączeniu z efektem meczów, wesel i robienia zakupów bez maski na twarzy. Epidemiolodzy radzą, by bez względu na dominującą w mediach zwykłych i społecznościowych narrację trzymać się podstawowych zasad sanitarnych: w pomieszczeniach nosić maseczki zakrywające usta i nos, często myć ręce, zachowywać dystans 2 metrów. Według niedawnej publikacji „The Lancet” to środki nie tylko tanie, ale bardzo skuteczne w zapobieganiu transmisji wirusa. Warto te zasady samemu stosować (chroniąc nie tylko siebie, ale i innych, co jest wyrazem wartości jak najbardziej chrześcijańskich) – i przypominać o nich duszpasterzom.
Czytaj także: Każde zniesienie restrykcji to oddech dla gospodarki. Rząd liczy, że „jakoś to będzie”. Przed nami wakacje, a po nich jesień, kiedy druga fala COVID-19 – co do jej nadejścia eksperci są dość zgodni – pokryje się z sezonem grypowym.
  Więcej o przedwczesnej radości z poluzowania obostrzeń i grożących nam skutkach ich bagatelizowania w najbliższym numerze „Tygodnika Powszechnego” – w kioskach od środy 17 czerwca, w aplikacji i na Kindle już 16 czerwca wieczorem.",MACIEJ MÜLLER,11.06.2020,https://www.tygodnikpowszechny.pl/ksieza-bez-masek-163665
14,A WIĘC... LOCKDOWN,"Jeszcze nie taki zupełny, jeszcze pozostało kilka kroków do pełnego zamknięcia: zakaz przemieszczania się czy radykalne ograniczenie handlu i działalności firm. Czyli coś, co premier nazwał kwarantanną narodową. Zostanie ogłoszona za 10 dni, jeśli sytuacja epidemiczna się nie poprawi.","To, co zwraca uwagę pośród ogłoszonych dzisiaj obostrzeń, to wysłanie na nauczanie zdalne klas 1-3. Zamknięcie szkół już „do końca” to ruch właściwy, ale ogromnie spóźniony. W wielu placówkach ze względu na braki wśród nauczycieli klasy są łączone, a część rodziców w geście nieposłuszeństwa obywatelskiego, w obawie o zdrowie własne bądź mieszkających z nimi dziadków i tak nie posyła dzieci na lekcje. 
Nieprzygotowanie systemu edukacji do zapowiadanej przez epidemiologów (od lata!) jesiennej drugiej fali COVID-19 to jeden z najpoważniejszych grzechów rządu. Zignorowano racjonalne postulaty, by opóźnić rozpoczęcie zajęć do połowy września, by uczniowie nie zawlekli do szkół infekcji przywiezionych z wakacji. Ministerstwo Edukacji w porozumieniu z Głównym Inspektoratem Sanitarnym przygotowało ogólnikowe wytyczne, z punktu widzenia epidemiologicznego – niemal bezwartościowe. 
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>
Pod koniec września krzywa zakażeń zaczęła ostro piąć się w górę – co trwa do dziś, a szczytu nie widać. Przyczyną tej sytuacji w opinii wielu epidemiologów było właśnie pójście „na żywioł” i otwarcie szkół bez żadnych realnych zabezpieczeń. Część ekspertów już na przełomie września i października alarmowała: czas przejść na nauczanie zdalne. Inni mówili o ogłoszeniu dwutygodniowych ferii, aby przerwać transmisję wirusa. Rząd wolał jednak organizować kolejne konferencje, na których minister edukacji podkreślał, że przeważająca liczba szkół pracuje w trybie stacjonarnym. 
Jeden z nauczycieli, z którymi rozmawiałem, przygotowując w sierpniu tekst o gotowości szkół do rozpoczęcia zajęć, od dwóch tygodni leży w domu z ciężkimi objawami COVID-19. Mimo że miał duszności, pogotowie odmówiło przewiezienia go do szpitala. Rozmawiałem z nim, kiedy jeszcze mógł swobodnie mówić: stwierdził, że czuje się przez państwo oszukany – kazano mu pójść bez żadnego zabezpieczenia na jeden z najbardziej niebezpiecznych frontów, po czym odmówiono pomocy medycznej. W jego szkole choruje bądź przebywa na kwarantannie prawie 40 proc. nauczycieli. W tym momencie organizacja jakiegokolwiek nauczania, nawet zdalnego, to logistyczna kwadratura koła.
SZKOŁA WOBEC EPIDEMII - CZYTAJ WIĘCEJ W SERWISIE SPECJALNYM >>>
Obostrzenia sanitarne dotknęły tym razem także kultu religijnego. W kościołach będzie mogła przebywać 1 osoba na 15 metrów kwadratowych (dotychczas: 1 osoba na 7 metrów kwadratowych). Taryfa ulgowa, tak długo stosowana wobec Kościoła, była zupełnie niezrozumiała. Dystans 1,5 metra między uczestnikami mszy był fikcją. Dezynfekcja rąk przed podawaniem komunii to kwestia dobrej woli księdza. Problemu przyjmowania komunii do ust w czasie pandemii nie warto nawet rozwijać. Wielu biskupów przywróciło już dyspensę zwalniającą od niedzielnego obowiązku osobistego uczestnictwa w eucharystii. Niestety, w wypowiedziach duszpasterzy nie pojawia się tak często jak w marcu czy kwietniu temat komunii duchowej i żalu doskonałego za grzechy. Biorąc pod uwagę, że niedzieli bez wizyty na mszy nie wyobrażają sobie przede wszystkim ludzie starsi, najbardziej zagrożeni ciężkim przebiegiem choroby – skutki mogą być dosłownie opłakane. Troska o zdrowie i życie seniorów powinna się dzisiaj przejawiać w zdecydowanym wezwaniu: nie przychodźcie na razie na msze, módlcie się przed ekranami telewizorów czy komputerów. 
CZYTAJ TAKŻE: KOŚCIÓŁ WOBEC EPIDEMII >>>
Podczas konferencji na temat nowych obostrzeń premier Morawiecki wskazał jako źródło wzrostu zakażeń protesty uliczne przeciwko wyrokowi Trybunału Konstytucyjnego. To częściowo prawda: statystyka jest nieubłagana i duża liczba interakcji społecznych musi doprowadzić do transmisji wirusa nawet przy zachowaniu reżimu sanitarnego (o co podczas manifestacji niełatwo). Premier nie zająknął się jednak o innych czynnikach, które w najbliższych dniach wywindują wskaźniki epidemiczne. Rząd ostatnio włączył do państwowych statystyk wyniki testów wykonywanych prywatnie, a po drugie – zaakceptował jako metodę diagnozowania infekcji testy antygenowe drugiej generacji (ich zastosowanie odciąży laboratoria, w których wykonuje się testy genetyczne RT-PCR). Dzięki wzrostowi liczby wykonywanych ogółem testów pójdzie do góry wykres wykrytych przypadków. Nie będzie się to jednak wiązało ze wzrostem zakażeń, tylko wzrostem ich wykrywalności. Łączenie tego skoku z trwającymi protestami byłoby skandalicznym nadużyciem.
Premier Morawiecki podczas środowej konferencji przywołał opinię naukowców z Interdyscyplinarnego Centrum Modelowania Matematycznego i Komputerowego UW, którzy mieli rzekomo stwierdzić, że „każdego dnia wzrost liczby zakażeń na skutek protestów ulicznych może wynosić około 5 tys. osób”. Tymczasem badacze już dzień wcześniej podkreślali, że ich model matematyczny absolutnie nie uprawnia do wyciągania takich wniosków. Epizod ten pozwala podejrzewać, że narracja rządowa nie będzie niestety stroniła od kolejnych manipulacji.
Zdaniem ratowników medycznych, krążących od szpitala do szpitala w poszukiwaniu miejsca dla pacjentów, liczba łóżek „covidowych” rośnie tylko w ministerialnych statystykach. Wielu ciężko przechodzących COVID-19 leży w domu, mimo że ich stan w normalnych okolicznościach kwalifikowałby ich do opieki szpitalnej. „System opieki zdrowotnej jest na granicy wydolności” – powiedział minister Adam Niedzielski. Jest to, wbrew pozorom, opinia optymistyczna. Zdaniem wielu medyków system już dawno runął.
CZYTAJ TAKŻE
OBRONA ZDROWIA: Państwo nie gwarantuje ani testu, ani karetki, ani miejsca w szpitalu. A gdy pandemia się skończy, problemy zostaną >>>",MACIEJ MÜLLER,04.11.2020,https://www.tygodnikpowszechny.pl/a-wiec-lockdown-165529
15,TU NIE CHODZI O GRZECH,"Miałem z nimi problem. Irytowali mnie. Próbowałem ich przekonać, nawet czasem uciekając się do ironii. Na nic. Są uparci. Na kopercie listu w tej sprawie wydrukowali: „Stop Komunii Świętej na rękę”. Co z nimi mamy robić?","Czy my, katolicy, nie mamy większych zmartwień? Owszem, mamy, ale spór o sposób przyjmowania Komunii też się okazał poważnym zmartwieniem. Zacznijmy od listu. Prezes Stowarzyszenia im. Ks. Piotra Skargi p. Stanisław Olejniczak rozesłał – z datą 28 września 2020 r. – do wszystkich księży (w całej Polsce czy w archidiecezji krakowskiej, nie wiem) list i broszurę „O Komunii Świętej na rękę”. List: „Postanowiłem napisać do Księdza, by prosić o propagowanie przyjmowania Komunii Świętej w tradycyjny i najgodniejszy sposób (...). Nie dajmy się zwieść tym wszystkim, którzy pod pozorem zachowania ciała w zdrowiu, narażają dusze na popełnienie grzechu śmiertelnego wynikającego z niegodnego przyjęcia Ciała Chrystusowego”. A ponad miesiąc wcześniej, 7 sierpnia br., przewodniczący Konferencji Episkopatu Polski w związku z pandemią ogłosił komunikat, w którym m.in. zaapelował do kapłanów, aby „stwarzali wiernym możliwość przyjmowania Komunii Świętej na rękę, według szczegółowych przepisów diecezjalnych”.
Długo zadawałem sobie pytanie, czy ludzie nie rozumieją, że ja, ksiądz podając do ust Komunię św., zbliżam rękę do ust kolejnych osób, z których każda może być zakażona i każda może wychuchać na moją rękę wirusa, którego przeniosę do następnych? Mniejsza o mnie, bo zaraz potem zdezynfekuję ręce. Ale moi communicantes?
Teraz już nic nie mówię, nie tłumaczę. Bo w tej wojnie nie chodzi o żaden „grzech śmiertelny”, ale o protest przeciw naruszeniu czegoś „co było zawsze”. „Bóg tak chce”, a „my bronimy czci Boga”. Mniejsza, że nie zawsze tak było i że nie z woli Boga, ale z woli ludzi zarzucono praktykowany przez kilkaset lat sposób udzielania Komunii – do ręki właśnie.
Tak się dzieje, gdy na praktyki religijne patrzymy jak na skamieliny.
Tym się martwię. Martwi mnie też lekceważenie Kościoła przez katolików nawet w sprawie sakramentu. Kościół zresztą jakby niczego nie przeczuwał: chronił liturgię przed radosną twórczością amatorów, zabraniał dodawania czegokolwiek do liturgicznych tekstów, zastępowania ich innymi tekstami według własnego widzimisię, ale nieuznawania swoich ustaleń nie przewidział. A teraz ci „obrońcy Eucharystii” mówią Kościołowi, że uznane przez niego za właściwe i szeroko praktykowane przyjmowanie Komunii św. na rękę jest „brakiem szacunku dla Eucharystii”, że osoby przyjmujące tak Komunię św. „winne są Ciała i Krwi Pańskiej”.
Przewodniczący Komisji ds. Kultu Bożego i Dyscypliny Sakramentów Konferencji Episkopatu Polski bp Adam Bałabuch w komunikacie (z 3 października br.) rzecz spokojnie, lecz dobitnie wyjaśnił: „potępiając jeden z godziwych sposobów przyjmowania Komunii św. [przyjmowanie na rękę – AB], wprowadza się nieład i podział w rodzinie Kościoła”.
Smutne, że taki komunikat był potrzebny w Kościele katolickim, smutne, że w imię Jezusa broni się formy kultu, która dzisiaj zagraża zdrowiu i życiu wielu ludzi. Zasmucają też przejawy fanatyzmu katolików, bo kampanię „Stop Komunii Świętej na rękę” uznać trzeba za religijny fanatyzm. Żenująca jest zarozumiałość jej zwolenników. Bo oni, plus catholique que le pape (bardziej katoliccy niż papież), za nic mają opinie kompetentnych znawców liturgii, jej historii i tradycji Kościoła żywej przez kilka stuleci. I przeraża upór, z jakim „wprowadzają nieład i podział w rodzinie Kościoła”, jakbyśmy i bez tego nie mieli „w rodzinie Kościoła” dosyć nieładu i podziałów. 
Czytaj także: Ks. Andrzej Draguła: Komunia też podlega prawom biologii",KS. ADAM BONIECKI,12.10.2020,https://www.tygodnikpowszechny.pl/tu-nie-chodzi-o-grzech-165202
16,PANDEMIA COVID-19 [SERWIS SPECJALNY],"Rzetelne informacje i komentarze, analizy i korespondencje w aktualizowanym serwisie specjalnym. Dowiedz się więcej na powszech.net/serwis-koronawirus","CZYTAJ WIĘCEJ: 
AKTUALIZOWANY SERWIS SPECJALNY O KORONAWIRUSIE I COVID-19 >>>

Przygotowywanie restauracji i kawiarni do otwarcia, Warszawa, 18 maja 2020 r. / PIOTR MOLECKI / EAST NEWS
EKSPERYMENT NA POLAKACH
Resort zdrowia nie udziela odpowiedzi na pytanie, czy możemy się czuć bezpiecznie. Rządowe komunikaty i decyzje na to by wskazywały. Statystyki zachorowań już nie.

Badania na obecność koronawirusa wykonywane górnikom z kopalń, w których wykryto ogniska choroby, Gliwice, 8 maja 2020 r. / Fot. GRZEGORZ CELEJEWSKI / AGENCJA GAZETA
Z MASKĄ NA BRODZIE
Polska polityka zdrowotna to od lat gaszenie pożarów – co podczas epidemii widać jak w soczewce na Śląsku.

Galeria handlowa Bonarka, Kraków, 7 maja 2020 r. / BEATA ZAWRZEL / NURPHOTO / GETTY IMAGES
W RĘKAWICZKACH TO JUŻ NIE TO SAMO
Centra handlowe będą jedną z ofiar głębokiej korekty, którą pandemia wymusza na gospodarce. Pogłoski o śmierci samej konsumpcji wydają się jednak przesadzone.

ALVARO CALVO / GETTY IMAGES
SIOSTRY ŚNIĄ O SIEROCTWIE
Nakaz wojewody i pięć dób w zakażonej placówce, która została bez medycznej pomocy. Pielęgniarka opowiada o kulisach swojej pracy.
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>

Rzym, 29 kwietnia 2020 r. / VINCENZO PINTO / AFP / EAST NEWS
PIERWSZE KROKI W CHMURACH
FRANCESCO M. CATALUCCIO z Mediolanu: Poluzowano ograniczenia. Wolno spotykać się z tymi, z którymi łączy nas „utrwalona więź”.

Pracownicy służby zdrowia w szpitalu Severo Ochoa w Leganes niedaleko Madrytu. Hiszpania, 10 kwietnia 2020 r. / PIERRE-PHILIPPE MARCOU / AFP / EAST NEWS
PANDEMIA: NOTATKI Z DYŻURU
Wielu z nich zapewne będzie musiało prosić o pomoc, w walce z depresją lub stresem pourazowym – pamiątką po pracy na pierwszej linii. Na razie trzyma ich adrenalina. Tekst Pauliny Maślony z Hiszpani.
WSZYSTKIE KŁOPOTY KOLUMBII
Epidemia zadziałała jak szkło powiększające: ogromna skala problemów społecznych stała się nagle wyraźniejsza. Pisze Ewa Klewar z Medelin.
LUZOWANIE I BADANIE
Rząd Andreja Babiša chce zakończyć lockdown równie szybko, jak go wprowadził. Ku zaniepokojeniu Czechów: ci przez półtora miesiąca znosili w zamknięciu niekonsekwentne decyzje władz. Teraz mają dość. Korespondencja Uli Idzikowskiej z Pragi.
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>

Msza przed kościołem w Előszállás. Węgry, 3 maja 2020 r. / ARPAD KURUCZ / ANADOLU AGENCY / GETTY IMAGES
NAJWAŻNIEJSZE JEST W TOBIE
Pandemia ujawniła brak istotnego wymiaru w polskiej religijności. Warto zaczerpnąć z nurtów chrześcijaństwa, które ów wymiar świadomie rozwijają. Tekst Piotra Sikory.

Krakowskie Planty, kwiecień 2020 r. / Fot. Beata Zawrzel/REPORTER
ZIELEŃ JEST WARTOŚCIĄ
Chcemy wierzyć, że epidemia może prowadzić do zmiany na lepsze. Wiele osób spodziewa się hiperinflacji, kryzysu, tego, że nastąpi krach i ludzie będą traktować się coraz gorzej. Ale w odpowiedziach na nasze badanie przy tym wszystkim nie milknie głos nadziei – rozmowa z antropolożkami kultury z Muzeum Etnograficznego w Krakowie.

Niedzielne nabożeństwo w Great Marsh Park. Cambridge, Maryland, 22 marca 2020 r. JIM WATSON / AFP / EAST NEWS
BÓG UCHRONI NAS PRZED ZARAZĄ
Wolność religijna w USA to rzecz święta. Nawet w dobie epidemii, która zbiera tu wyjątkowo śmiertelne żniwo. Tekst Marty Zdzieborskiej z Kaliforni.
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>

Mobilny punkt testowania na obecność koronawirusa przy stadione Energa Arena w Gdańsku, 27 kwietnia 2020 r. / FOT. Piotr Hukalo/East News
TESTY, CZYLI STŁUCZ PAN TERMOMETR
Przeprowadziliśmy 9,6 tys. testów w przeliczeniu na milion mieszkańców. Wskaźnik ten we Francji wynosi 16,8 tys., w Niemczech 30,4 tys., w Portugalii 41,8 tys., a w Luksemburgu 75,8 tys. Zajmujemy w Unii piąte miejsce od końca.


Ewakuacja pensjonariuszy domu opieki w Kaliszu do szpitala w Poznaniu, 17 kwietnia 2020 r. / Fot. Irek Dorożański / DWOT
DOMY OPIEKI: KOMU GROZI MINISTER
Zbigniew Ziobro zapowiada śledztwa w sprawie odmawiającego pracy personelu placówek. Jest jak dowódca grożący karabinem za dezercję żołnierzom, którzy nie dostali nawet hełmów. Komenatarz Przemysława Wilczyńskiego.
POWRÓT DO LAT PIĘĆDZIESIĄTYCH
Jak koronawirus zmienił życie Polek i Francuzek? „Równość” w czasie epidemii to tata w pracy, a mama na trzech etatach.
MYŚLAŁEM, ŻE BĘDZIE GORZEJ
Rozmowa z Filipem Płużańskim, lekarze rezydentem: Nasz system ochrony zdrowia działa tylko dlatego, że zrezygnowaliśmy ze wszystkich zabezpieczeń. Wszystkich.

Błogosławieństwo Najświętszym Sakramentem w Nidku koło Andrychowa, 5 kwietnia 2020 r. / JAKUB PORZYCKI / AGENCJA GAZETA
KOŚCIÓŁ NA KWARANTANNIE
Nikt nas nie uczył duszpasterstwa stanów nadzwyczajnych. Ale już widać, że przemycanie za wszelką cenę przeszłości nie ma sensu. Artykul ks. Andrzeja Draguły.
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>

Wśród duchownych z Ławry Peczerskiej, należącej do Moskiewskiego Patriarchatu, stwierdzono ponad 90 infekcji. Kijów, 13 kwietnia 2020 r. / ANNA MARCHENKO / TASS / GETTY IMAGES
KOLEJNY FRONT
Gdy Rosja uderzyła, poszli na wojnę jako jedni z pierwszych. Docierali z pomocą do miejsc niebezpiecznych i zapomnianych. Dziś ukraińscy wolontariusze walczą z epidemią. Korespondencja Moniki Andruszewskiej z Kijowa.

Przed rozpoczęciem tegorocznego ramadanu w meczecie oznaczano miejsca modlitwy, by zachować społeczny dystans. Rawalpindi, Pakistan, 23 kwietnia 2020 r. / FOT. B.K. Bangash /AP/Associated Press/East News
ŚWIĘTO POSTU
W piątek o świcie zaczął się najświętszy dla muzułmanów miesiąc postu, ramadan. W tym roku będzie on wyglądał zupełnie inaczej. Tak samo jak inne były tegoroczne święta chrześcijan i Żydów. Pisze Wojciech Jagielski w cyklu Strona Świata.
JAK TO SIĘ SKOŃCZY, PÓJDZIEMY DO KINA
Mieszkańcy domów opieki mogą stanowić aż połowę ofiar epidemii w Hiszpanii. Seniorzy, którzy mieszkają samodzielnie, mają łatwiej. Co nie znaczy, że łatwo. Pisze Paulina Maślona z Barcelony.

Podczas Święta Kwitnącej Wiśni Koreańczycy chętnie spacerowali w otoczeniu natury. Jeonju, Korea Południowa, 31 marca 2020 r. / ROMAN HUSARSKI
KOREAŃSKI SPOSÓB NA WIRUSA
Była jednym z pierwszych miejsc, gdzie wybuchła pandemia. Pomimo minimalnej polityki izolacji, Korea Południowa radzi sobie lepiej niż większość krajów. Dlaczego? Pisze Roman Husarski z Jeonju.

Kelnerki proszą przechodniów o wsparcie finansowe po tym, jak straciły pracę z powodu zamknięcia restauracji i barów. Valparaíso, Chile, 9 kwietnia 2020 r. / RODRIGO GARRIDO / REUTERS / FORUM
CZEKAJĄC NA PODWÓJNE UDERZENIE
W Ameryce Południowej mówi się o nim: „wirus bogatych”. Także w Chile, gdzie epidemia ujawnia słabości systemu ochrony zdrowia i skalę nierówności społecznych. Artykuł Magdaleny Bartczak z Santiago de Chile
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>
 
Wizualizacja wirionu SARS-CoV-2 / Centers for Disease Control and Prevention / Wikimedia
NAUKA W CZASACH PANDEMII
Cały świat patrzy dziś naukowcom na ręce. Czym właściwie zajmują się w czasie pandemii i czy da się przyspieszyć ich pracę? Wyjaśnia Łukasz Lamża w Podkaście Powszechnym.
MANHATTAN UMIERA ZE STRACHU
Już teraz mówią w telewizji, że respiratory nie będą marnowane na starych ludzi. A ja nie chcę skończyć w ciężarówce chłodni. Boję się takiej śmierci. Tekst Marty Zdzieborskiej z USA.
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>

Kilkunastokilometrowy korek na moście granicznym w Świecku. 19 marca 2020 r. / MAREK M. BEREZOWSKI
SOLIDARNOŚĆ I SAMOTNOŚĆ
Rozmowa z Ewą Bińczyk, filozofką: Nasza planeta i nasze życie na niej nie mają przyszłości, jeśli szybko czegoś nie zmienimy. A my nie umiemy wytrzymać nawet tego, że koronawirus odbiera nam przyszłość na kilka miesięcy.
CZY JEZUS LUBI UBI?
Nie jest zaskoczeniem, że z powodu COVID-19 papież Franciszek odkrywa dla katolików bezwarunkowy dochód podstawowy. Zadziwia raczej, że dzieje się to dopiero teraz. Ale przecież lepiej późno niż wcale. Pisze Rafał Woś w cyklu WOŚ SIĘ JEŻY.

Transmisja online modlitwy różańcowej, Poznań, 17 marca 2020 r. / ROBERT WOŹNIAK / FORUM
TACA W CHOROBIE
Znaczne ograniczenie liczby uczestników mszy gwałtownie zmniejszyło wpływy z ofiar. Czy epidemia zmieni system finansowania Kościoła w Polsce?
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>

Siłownia na świeżym powietrzu w Sztokholmie, 6 kwietnia 2020 r. / Fot. ERIK SIMANDER / EPA / PAP
SZWEDZKA RULETKA
Szwecja najdłużej w Europie starała się unikać restrykcji związanych z epidemią. Czy to przejaw dojrzałości społeczeństwa, czy raczej wielki eksperyment?

Dezynfekcja na ulicach Karbali (Irak), 16 kwietnia 2020 r. / Fot. Mohammed Sawaf / AFP / East News
IRAK NAD PRZEPAŚCIĄ
Po czterech wyniszczających wojnach, po dziesięcioleciach tyranii, międzynarodowego ostracyzmu i sankcji, Irakowi zagraża epidemia i nagła dewaluacja jego jedynego bogactwa: ropy naftowej. Od prawie pół roku w kraju praktycznie nie ma rządu, a uliczną rewolucję przerwał dopiero koronawirus. Pisze Wojciech Jagielski w cyklu STRONA ŚWIATA.

W szwajcarskim Kreuzlingen, nad brzegiem Jeziora Bodeńskiego, granica niemiecko-szwajcarska przebiega przez park. Teraz ustawiono wzdłuż niej płot, aby zapobiec rozprzestrzenianiu się infekcji. / ARND WIEGMANN / REUTERS / FORUM
MIĘDZY NORMALNOŚCIĄ A STANEM WYJĄTKOWYM
W Szwajcarii, której co piąty mieszkaniec ma więcej niż 65 lat, walka z epidemią oznacza ochronę najsłabszych. Pragmatyzm nakazuje jednak, aby robić to z troską o gospodarkę. Korespondencja Agnieszki Kamińskiej z Zurychu.

Hala targowa w Aszchabadzie (Turkmenia), 8 kwietnia 2020 r. / Fot. Igor Sasin / AFP / East News
WOLNI OD ZARAZY
W malejącej liczbie miejsc, do których nie dotarł zabójczy SARS-CoV-2, wciąż znajdują się pustynna Turkmenia i położony na dachu świata Tadżykistan, tragikomiczne satrapie, gdzie tyrani sposobią się, by władzę przekazać synom. Tekst Wojciecha Jagielskiego w cyklu Strona Świata.
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>

Patrol policji i żandarmerii wojskowej na bulwarach wiślanych. Warszawa, 1 kwietnia 2020 r. / MACIEK JAŹWIECKI / AGENCJA GAZETA
NASZE WOLNOŚCI TYLKO POŻYCZAMY
W czasie pandemii ufajmy regułom demokracji, ale zapewnienia rządów traktujmy ze zdrową, obywatelską nieufnością.

Powiatowy Zespół Szkół Nr 1 w Kościerzynie, marzec 2020 r. / Fot. Karol Makurat/REPORTER
W PRUSKICH MURACH SZKOŁY
Rozmowa z Przemysławem Staronie, nauczycielem: Maturę i egzamin ósmoklasisty należy odwołać. Obecne działania rządu mnożą stres młodych i w konsekwencji wywołują traumę. To okrucieństwo.
TRZY LEKCJE NA KWARANTANNĘ
W tym, co się teraz dzieje, ukryta jest ważna wiadomość. Taka, przed którą udawało się nam dotąd schować - pisze Natalia de Barbaro.

Plac targowy przy Hali Targowej, Kraków, 4 kwietnia 2020 r. / Fot. Beata Zawrzel/REPORTER
MASECZKI: NOSIĆ CZY NIE?
Część ekspertów uważa, że powszechne noszenie masek skutecznie ograniczyłoby rozprzestrzenianie wirusa przez osoby z bezobjawową infekcją, szczególnie przy tak wysokiej liczbie przypadków.

Prof. Łukasz Szumowski, kierownik Kliniki Zaburzeń Rytmu Serca w Instytucie Kardiologii w Aninie, Warszawa, styczeń 2015 r. / PAWEŁ PAWŁOWSKI / PAP
SZTUKMISTRZ Z ANINA
W jego rękach jest dalsze trwanie rządu i całej formacji politycznej. Niektórzy twierdzą, że również los pacjentów, ale to akurat nieprawda, bo ten zależy od ludzi, których Łukasz Szumowski od dwóch lat wodzi na pokuszenie i wystawia na próbę. Tekst Małgorzaty Soleckiej.
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>

Hiszpanie zamknięci w swoich domach codziennie o godzinie dwudziestej klaszczą z okien, aby oddać hołd pracownikom służby zdrowia. Madryt, 28 marca 2020 r. / GABRIEL BOUYS / AFP / EAST NEWS
EPIDEMIA. DZIENNIK HISZPAŃSKI
Jest cicho, coraz ciszej. Mniej słychać sąsiadów, ucichł telefon, przestały docierać żarty. Jakby w ciągu dwóch tygodni świat stanął - pisze Lilianna Nieśpiał z Madrytu.

Po tym, jak prezydent Ugandy polecił obywatelom zostać w domu, policja przepędza sprzedawców owoców z ulic Kampali, stolicy Ugandy, 26 marca 2020 r. / BADRU KATUMBA / AFP / EAST NEWS
AFRYKA CZEKA NA PANDEMIĘ
W czarnym scenariuszu kontynent afrykański powinien się przygotować na najgorsze. Korespondencja Natalii Ojewskiej z Ugandy i Rwandy.

Kontrola policyjna mieszkańców na Piazza del Popolo w Rzymie, 2 kwietnia 2020 r. / FOT. FILIPPO MONTEFORTE / AFP / EAST NEWS
WŁOCHY: SPACER PIERWSZEJ POTRZEBY
Po trzech tygodniach totalnego zamknięcia Włosi marzą, żeby wyjść. Nie jest łatwo, pomimo strachu przed chorobą, usiedzieć w domu. Korespondencja z Mediolanu.
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>

Przed schroniskiem dla osób bezdomnych w Krakowie, 18 marca 2020 r. OMAR MARQUES / GETTY IMAGES
NIE PAŃSTWA INTERES?
To coś więcej niż utrata płynności czy nawet konieczność zamknięcia firmy. Tysiące Polaków mogą wyjść z tej epidemii z ranami nie do zagojenia.
KIEDY PRZEZ LADĘ PRZECHODZI FRONT
Michał uzupełnia półki w supermarkecie. Drugi Michał jest inżynierem budowy. Magda pracuje w aptece, Monika w papierniczym, Mariusz w straży. Ich pracy nie da się przenieść do internetu.
Z TARCZĄ I NA TARCZY
ROZMOWA Z RYSZARDEM SZARFENBERGIEM, badaczem polityki społecznej: Marzę o działaniach antykryzysowych skrojonych nie tylko na miarę pracującego Polaka, lecz również z myślą o najsłabszych.
TYDZIEŃ Z ŻYCIA TŁUMACZKI
Leki przeciwzapalne mogą nasilić infekcję przy Covid-19 – podały media. Niektórzy głusi zrozumieli: nie należy brać żadnych lekarstw.
JAK NAZWAĆ WIRUSA
Koronawirus, SARS-CoV-2, a może wirus z Wuhan? W czasach, gdy o tym samym patogenie rozprawiają nie tylko naukowcy, ale i politycy, ten wybór ma znaczenie.

Graffiti w Walencji, Wenezuela, 21 marca 2020 r. / JUAN CARLOS HERNANDEZ / ZUMA PRESS / FORUM
PREZYDENT ŚLE CAŁUSY
„Biedni będą umierać w progach szpitali” – ostrzegają lekarze. Ameryka Łacińska może poważnie ucierpieć z powodu pandemii COVID-19. Mimo to przywódcy Meksyku i Brazylii, gdzie żyje połowa mieszkańców regionu, długo ignorowali zagrożenie. Korespondencja Szymona Opryszka z Panamy i Meksyku.

Setki obcokrajowców uczestniczących w festiwalu muzycznym na karaibskiej plaży w mieście Colon poddano kwarantannie. Panama, 18 marca 2020 r. / LUIS ACOSTA / AFP / EAST NEWS
WYSPIARSKIE SPRZECZNOŚCI
Od czekania na „odporność stadną” do poważnych restrykcji i konnej policji, która pilnuje porządku na ulicach: w czasach epidemii Brytyjczycy nieustannie zaskakują.

17-letni Junus wyjechał do Iranu rok temu w poszukiwaniu lepszego życia. Teraz wrócił z obawy przed epidemią. Herat, 19 marca 2020 r. / FOT. PAWEŁ PIENIĄŻEK
JUNUS WRACA DO DOMU
Dla Afganistanu, kraju w którym od 40 lat trwa wojna, a ponad połowa społeczeństwa żyje w biedzie, COVID-19 jest zagrożeniem, które szybko może wymknąć się spod kontroli. Korespondencja Pawła Pieniążka PAWEŁ PIENIĄŻEK z Heratu i Kabulu.
SUPERWIRUS W SUPERMOCARSTWIE
Do niedawna Amerykanie wierzyli, że epidemia to problem reszty świata. Dziś przygotowują się na najgorsze.

Rozdawanie bezpłatnych posiłków dla rodzin uczniów, którzy musieli zostać w domu z powodu zamknięcia szkół. Oakland (Kalifornia), 19 marca 2020 r. / MARK RALSTON / AFP / EAST NEWS
TYCH KILKA DNI WIOSNY
Nil czeka na negatywny wynik. Susana ma wrażenie, że to dziwny sen. Francisco odkrywa wolontariat. Mercè wierzy w ludzi. Jak mieszkańcy Hiszpanii przeżywają ten czas? Korespondencja z Barcelony
MIĘDZY WOJNĄ I EPIDEMIĄ
„A kto za mnie, dziewczynko, kwiatki będzie sprzedawał? Jak inaczej zapłacę za moje lekarstwa?” – pyta Olga, emerytka, która handluje krokusami na kijowskiej ulicy. Korespondencja Moniki Andruszewskiej
KORONAFERIE WKRÓTCE SIĘ SKOŃCZĄ
ROZMOWA Z GRZEGORZEM CAŁKIEM, dyrektorem Instytutu Inicjatyw Pozarządowych, autorem badań zachowań Polaków w pierwszym tygodniu kwarantanny: Aż dwie trzecie osób uczestniczących w moim badaniu przyznało, że konieczność przebywania w domu była dla nich dużą zmianą w sposobie życia. Na dobre i złe.

fot. Anna Golaszewska / East News
MINISTERSTWO EDUKACJI UDAWANEJ
Z dniem 25 marca nauczanie zdalne to obowiązek, podobnie jak realizacja programu i ocenienie pracy uczniów. Czy rzeczywiście – jak mówi minister Piontkowski – wybór był zerojedynkowy: albo przywracamy normalne zasady, albo nie robimy nic?
JAK RODZIĆ W CZASIE WIRUSA
To nieprawda, że będziesz sama. A tych kilka porad może Ci pomóc poczuć się pewniej - pisze Justyna Dąbrowska.
 
Papież Franciszek na Placu św. Piotra, 27 marca 2020 r. / Fot. AFP / East News
NIE BÓJ SIĘ I NIE ŚPIJ
Papież Franciszek modli się i błogosławi Urbi et Orbi – miastu i światu. Ale zarazem ostrzega: nadszedł dziś czas sądu. Tyle że to nie Bóg – to my jesteśmy sędziami.
ŚWIAT W STŁUCZONYM LUSTRZE
Kościół katolicki też przeżywa trzęsienie ziemi. I zaczyna zdawać sobie sprawę, że stan nadzwyczajny może potrwać miesiące. Artykuł Edwarda Augustyna i Artura Sporniaka

Kościół w Giussano z przysłanymi do proboszcza portretami parafian, którzy nie mogą uczestniczyć w nabożeństwach, 17 marca 2020 r. / PIER MARCO TACCA / GETTY IMAGES
PRZESTRZEGAJMY ZASAD I MÓDLMY SIĘ
BP FRANCESCO BESCHI Z BERGAMO: W ostatnich latach sami siebie skazaliśmy na izolację, wszyscy myśleli tylko o sobie. Gdy izolacja została nam narzucona, zdaliśmy sobie sprawę, jak ważne jest współdzielenie.
 
W meczecie Kilic Ali Pasa, Stambuł, 11 marca 2020 r. YASIN AKGUL / AFP / EAST NEWS
SPŁASZCZYĆ KRZYWĄ
Gdy jedni naukowcy pracują nad lekiem i szczepionką na wirusa SARS-CoV-2, inni próbują zrozumieć, jak ograniczyć jego ekspansję. Co w tej kwestii podpowiadają nam modele matematyczne?
KORONA SPRAWDZA
BOGDAN DE BARBARO, PSYCHOTERAPEUTA I PSYCHIATRA: Kiedy to wszystko minie – a minie tak czy inaczej – będziemy zadawać sobie pytanie: „Jak to było z tobą, kiedy byłeś w sytuacji nadzwyczajnej?”. O odpowiedź możemy zadbać już dzisiaj.
NADCIŚNIENIE
Niemal dziesięciomilionowa grupa polskich seniorów trafia na trudny czas: groźba choroby nakłada się na schorzenia już istniejące, lęk przed zakażeniem na już i tak częste lęki, przymusowa alienacja – na powszechne osamotnienie.
WIELKA KWARANTANNA
Fabryki wyłączone z braku surowców i pracowników. Zamknięte lotniska i centra handlowe. Opustoszałe restauracje i bary w centrach miast obleganych do niedawna przez turystów. Wirus SARS-CoV-2 zainfekował też globalizację. Pisze Marek Rabij.

Podczas tradycyjnych zakupów przed świętem Nouruz, Tajrish Bazar w Teheranie, 19 marca 2020 r. / FOT. STR/AFP/East News
ODWOŁANE ŚWIĘTOWANIE
Tegoroczny Nouruz, perski Nowy Rok, jest inny niż zwykle. Zamiast radości i nadziei towarzyszy mu żałoba i trwoga. Nic dziwnego – przypadł w czas zarazy, która boleśnie dotknęła Iran i wszystkich jego sąsiadów. Tekst Wojciecha Jagielskiego w cyklu STRONA ŚWIATA.
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>
CYFROWE DIAGNOZY
Rozmowa z prof. Aleksandrą Przegalińską, badaczką sztucznej inteligencji: Wykrywając anomalie w ludzkich zachowaniach i symptomach, sztuczna inteligencja będzie w stanie zapobiegać pandemiom. O ile jej sygnałów nikt nie będzie lekceważył.
WIELKANOC BEZ SPOWIEDZI
Pandemia COVID-19 przeszkadza wielu drogim nam religijnym praktykom. Wcale jednak nie szkodzi naszej drodze nawrócenia - pisze Piotr Sikora.

Przed kościołem Wniebowstąpienia Pańskiego na warszawskim Ursynowie, 14 marca 2020 r. / Fot. Piotr Molecki/East News
WOBEC EPIDEMII
Nadzieja jest, ale sama sobie nie poradzi. Musimy jej pomóc.

Przed apteką w Warszawie, 13 marca 2020 r./ Alexey Vitvitsky / East News
BEZDOMNI: ZAPOMNIANA GRUPA RYZYKA
„Chyba świat o nas zapomniał” – alarmowała pod koniec ubiegłego tygodnia Adriana Porowska z Kamiliańskiej Misji Pomocy Społecznej, prowadząca dom dla bezdomnych mężczyzn na warszawskim Ursusie (80 osób, głównie z grupy największego ryzyka: starszych i schorowanych). Brakowało chleba, procedur, wsparcia urzędników. Komentuje Przemysław Wilczyński.
KULTURA W ZAMRAŻARCE
Zamknięte kina, muzea, teatry, filharmonie i opery liczą straty i szukają pomocy finansowej. O sprawie pisze Monika Ochędowska.

Szkoła podstawowa nr 1 w Toruniu, 12 marca 2020 r. / FOT. GRZEGORZ OLKOWSKI / POLSKA PRESS / EASTNEWS
ODTRUTKA OD SZKOŁY
Rozmowa z Jarosławem Pytlakiem, pedagogiem, dyrektorem szkoły: Nauczyciele jak Polska długa i szeroka ruszyli do przenoszenia nudnej, sztampowej edukacji z lekcyjnej sali do internetu. Damy naszym uczniom detoks.
NA WIRUSA 500 PLUS PLUS
Najlepszym pomysłem na walkę z kryzysem byłby dziś bezwarunkowy dochód podstawowy. W Polsce da się to osiągnąć rozszerzając program 500+ na wszystkich obywateli - pisze Rafał Woś w cyklu WOŚ SIĘ JEŻY.
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>
OBOLAŁE CHINY
Czego dowiedzieliśmy się o Państwie Środka za sprawą epidemii koronawirusa? - wyjaśnia Piotr Bernardyn.

Uroczystość ku czci doktora Li Wenlianga, zorganizowana przez chińskich studentów uczących się w Kalifornii, 15 lutego 2020 r. / MARK RALSTON / AFP / EAST NEWS
WIRUS FUTBOLU
To prawda: Ronaldo i Messi nas nie wyleczą. Ale emocji, których dostarczali milionom kibiców, nie sposób lekceważyć nawet w czasie epidemii. Tekst Michała Okońskiego.
INWIGILACJA KONTRA KORONAWIRUS
W walce z epidemią rząd Izraela sięga po radykalne środki: wywiad otrzymał prawo gromadzenia i analizowania danych z telefonów komórkowych obywateli. Parlamentu nie pytano, opozycja jest oburzona - pisze Inga Rogg z Jerozolimy.

Tedros Adhanom na konferencji prasowej, podczas której WHO ogłosiło pandemię COVID-19, Genewa, 11 marca 2020 r. / FOT. FABRICE COFFRINI/AFP/East News
DOKTOR OD EPIDEMII
Etiopczyk Tedros Adhanom nie jest i nigdy nie był praktykującym lekarzem. A jednak to jemu przypadło iście herkulesowe zadanie walki z koronowirusem. Artykuł Wojciecha jagielskiego w cyklu STRONA ŚWIATA.
CZYTAJ TAKŻE:  „TYGODNIK” NA KWARANTANNĘ >>>


Rzym, 8 marca 2020 r. / ALFREDO FALCONE / LAPRESSE VIA AP / EAST NEWS
WSPÓLNOTA LECZY
Epidemia przypomniała nam o kruchości naszego życia i zarazem wskazała wartość solidarności między ludźmi - pisze teolog Piotr Sikora.

Oficjalny profil ""The Little Corona King"" na Twitterze
MAŁY KRÓL KORONA
Jest zielony, jak koronawirus z animacji, i ma ponurą minę: to czarny charakter z brytyjskiej książki dla dzieci, która ma im wyjaśnić obecną sytuację – i uspokoić. Artykuł Patrycji Bukalskiej.
TATRY W KWARANTANNIE
Tatrzański Park Narodowy z powodu epidemii został zamknięty do odwołania. Choć ta decyzja wzburzyła wielu miłośników polskich gór, miała głęboki sens.

Łysa Polana, zamknięta droga do Morskiego Oka. 14 marca 2020 r. / fot. Bartek Dobroch
KOŚCIELNY EGZAMIN Z DOJRZAŁOŚCI
W ostatnim tygodniu Kościół w Polsce przeszedł przyśpieszony kurs życia z pandemią. Dziś – w niedzielę – zdajemy z tego kursu pierwszy egzamin.
OSOBNA DROGA BORISA JOHNSONA
Brytyjski rząd chce stawić czoło epidemii inaczej niż reszta Europy. Przynajmniej na razie.

Barcelona, 18 marca 2020 r. / Fot. Joan Mateu / AP Photo / East News
HISZPANIA, CZYLI DRUGIE WŁOCHY
W nocy z 14 na 15 marca, gdy w Hiszpanii liczba zgonów z powodu koronawirusa zbliżała się do dwustu, premier Pedro Sánchez wprowadził stan nadzwyczajny w całym kraju.

Pielęgniarka Elena Pagliarini po 10-godzinnym nocnym dyżurze w pogotowiu ratunkowym w Cremonie, w północnych Włoszech. / /FRANCESCA MANGIATORDI / REUTERS / FORUM
MEDIOLAN, MIASTO W LETARGU
Ulice puste, mało który sklep ot­warty, czynne są tylko spożywcze i apteki.

NICOLAS ECONOMOU / NURPHOTO / EAST NEWS
ONI NIE MOGLI ZOSTAĆ W DOMU
Teraz są w grupie ryzyka. Uchodźcy i migranci, zwłaszcza ci mieszkający w przepełnionych lub tworzonych ad hoc obozach, są bardziej od innych narażeni na ­COVID-19.
KOMUNIA TEŻ PODLEGA PRAWOM BIOLOGII
Ks. Andrzej Draguła: Nie znajduję teologicznego argumentu, że Najświętszy Sakrament czy woda święcona są wolne od możliwości przenoszenia infekcji. Rozmowa Macieja Müllera.
SŁOWA BISKUPA BŁĘDNE I GROŹNE
Podczas gdy wobec epidemii koronawirusa Episkopat zaleca dyspensę od niedzielnej mszy, abp Dzięga w liście pasterskim wyraźnie sugeruje, że nie można się zarazić przez wodę święconą ani przez komunię świętą do ust.

Przed katedrą Świętego Szczepana, Wiedeń, 11 marca 2020 r. / FOT. ROBERT JAEGER/AFP/East News
KORONAWIRUS I DUSZPASTERSTWO
W obliczu zagrożenia epidemią austriacki Kościół katolicki podejmuje radykalne kroki – pisze Wojciech Pięciak.
NA TERMINI BEZ ZMIAN
„Wczoraj karabinierzy spisali mnie na dworcu, ale gdy zapytałem, co mi zarzucają, nie potrafili odpowiedzieć” – mówi kard. Konrad Krajewski, pytany, jak wygląda pomaganie bezdomnym w czasach koronawirusa. Tekst Edwarda Augustyna.
PAŃSTWO W CZASACH ZARAZY
Gdzie leży granica między rozsądną profilaktyką a paniką? Analiza Pawła Bravo.

Budowa tymczasowej izby przyjęć przy Szpitalu Akademickim we Wrocławiu, 4 marca 2020 r. / Fot. KRZYSZTOF ĆWIK / AGENCJA GAZETA
WIRUS PANIKI I ZDROWY ROZSĄDEK
Czy można dziwić się, że wykupujemy konserwy, kasze, makarony i zupki w proszku? Raport Marka Rabija i Przemysława Wilczyńskiego.
MINISTRA EDUKACJI ZAPASY Z RZECZYWISTOŚCIĄ
Ogłaszający zamknięcie szkół szef MEN oświadczył, że dla oświatowego kalendarza to nie problem, bo jego poprzedniczka wprowadziła w podstawach programowych „pewnego rodzaju zapas”. Komentuje Przemysław Wilczyński.

Kontrola podróżnych na przejściu granicznym kolejowym w Przemyślu, 10 marca 2020 r. / Fot. Lukasz Solski/East News
KORONAWIRUS KONTRA KAPITALIZM
Możemy być pewni, że kapitalizm wyśle nam wysoki rachunek za wirusa. Obyśmy nie przerzucili go – jak to zwykle bywa – na słabsze klasy społeczne i na pracowników. Tekst Rafała Wosia w cyklu „Woś się jeży”.
CZYTAJ WIĘCEJ: SERWIS SPECJALNY O KORONAWIRUSIE I COVID-19 >>>
CENA ZA LECZENIE
Jak państwa radzą sobie dotąd z epidemią? Oczywiście dane są niepełne. W wielu krajach epidemia dopiero się zaczyna, a sytuacja zmienia się jak w kalejdoskopie – pisze Rafał Szymczak.
WIRUS I AJATOLLAHOWIE
Iran, który obok Chin, Korei Południowej i Włoch, jest największym ośrodkiem epidemii, zaraża koronawirusem kraje Bliskiego Wschodu. Nigdzie indziej choroba nie powoduje też tylu ofiar wśród rządzącej elity. Pisze Wojciech Jagielski w cyklu Strona Świata.

Mediolan, 23 lutego 2020 r. / ANDREAS SOLARO
MIASTO W CZASACH KORONAWIRUSA
Jak w najmroczniejszych chwilach dziejów ludzkości najlepszą obroną przed paniką jest ironia. Byłoby do śmiechu, gdyby nie umierali ludzie – pisze Francesco M. Cataluccio z Mediolanu.
ŻEŃ-SZEŃ W WALCE Z WIRUSEM
Koronawirus SARS-CoV-2 dotarł na Półwysep Koreański. Na Południu są tysiące chorych i wiele ofiar śmiertelnych. Nie wiadomo, co dzieje się na Północy. Korespondencja Romana Husarskiego z Jeonju (Korea Południowa).
MIŁOŚĆ I NUDA W CZASACH ZARAZY
„Myślę, że moi rodzice-lekarze już oszaleli w tym szpitalu, tylu pacjentów przychodzi. Ale nie boję się o nich, są przecież ostrożni, noszą maseczki...” – czworo młodych Chińczyków opowiada o koronawirusie i ich codzienności.
CYFROWA EPIDEMIA
To zmasowana i skoordynowana dezinformacja: według służb USA tysiące kont w mediach społecznościowych rozpowszechnia fałszywe doniesienia o koronawirusie SARS-CoV-2 i sieje panikę, co skrajnie utrudnia walkę z realnym zagrożeniem. Analiza Agaty Kaźmierskiej i Wojciecha Brzezińskiego.

Plakat włoskiego artysty miejskiego Salvatore Benintende ps. ""TVBOY"" w Barcelonie, gdzie z obawy przed koronawirusem odwołano światowe targi telekomunikacyjne World Mobile Congress. 18 lutego 2020 r. / fot. PAU BARRENA / AFP / East News
MARTWI ALTRUIŚCI
Nie odżywiają się ani nie rozmnażają, nie mają metabolizmu i trudno w ogóle powiedzieć, że żyją. Ale potrafią się komunikować i pomagają swoim klonom. Czym właściwie są wirusy? Wyjaśnia Mariusz Gogól.
 „TYGODNIK” NA KWARANTANNĘ
Zostańcie w domu. Zadbajcie w ten sposób nie tylko o siebie i swoich najbliższych, ale także o całą naszą wspólnotę. Ale zadbajcie nie tylko o zdrowie w jego najbardziej elementarnym, fizycznym wymiarze, ale także o kondycję psychiczną i duchową. W trosce o te ostatnie przygotowaliśmy dla Was „Tygodnik na kwarantannę” – wybór najlepszych tekstów publikowanych w ciągu ostatnich dekad w „Tygodniku Powszechnym”; tekstów, co do których mamy poczucie, że są odpowiednie właśnie na ten czas.
Wszystkie wywiady, reportaże, eseje i artykuły publikowane w serwisie „Tygodnik na kwarantannę” są dostępne bezpłatnie. Serwis będziemy aktualizować codziennie >>>",REDAKCJA „TYGODNIKA POWSZECHNEGO”,14.03.2020,https://www.tygodnikpowszechny.pl/pandemia-covid19-serwis-specjalny
17,CZY JEZUS LUBI UBI?,"Nie jest zaskoczeniem, że z powodu COVID-19 papież Franciszek odkrywa dla katolików bezwarunkowy dochód podstawowy. Zadziwia raczej, że dzieje się to dopiero teraz. Ale przecież lepiej późno niż wcale.","W Niedzielę Wielkanocną do trwającej w najlepsze debaty o dochodzie podstawowym (jej przebieg mogą Państwo prześledzić czytając poprzednie wpisy z cyklu #WośSięJeży) włączył się papież Franciszek. W liście do Światowego Spotkania Ruchów Ludowych napisał, że pandemia COVID-19 to może być dobry czas na wprowadzenie „powszechnej pensji podstawowej”. Mogłaby ona – czytamy w liście – „przywrócić godność wielu szlachetnym i społecznie potrzebnym zadaniom, które wykonujecie”. W ten sposób – pisze papież – „można osiągnąć cel, który jest jednocześnie humanistyczny i chrześcijański”. To znaczy sprawić, by żaden pracownik nie był już dłużej „wyzuty ze swoich praw”. Pełna wersja papieskiego listu dostępna jest tutaj.
Wieść o liście natychmiast stała się globalnym newsem dużego kalibru. Nie bez przyczyny. Franciszek nigdy dotąd nie udzielił tak konkretnego poparcia dla idei dochodu podstawowego. W swym społecznym nauczaniu ograniczał się raczej do ostrożnej i dość ogólnej krytyki stanu stosunków społecznych. Stronił nawet od użycia słowa „kapitalizm”. Podobnie zachowywali się jego współpracownicy, czego doświadczyłem rozmawiając kilka miesięcy temu z Luigino Brunim, włoskim ekonomistą uważanym za jednego z papieskich doradców (pełną wersję rozmowy znajdziecie tutaj). Spytałem Bruniego wprost o dochód podstawowy, ale nie chciał udzielić jednoznacznej odpowiedzi. Dociskany, zwracał wręcz uwagę na sprzeczności dochodu podstawowego ze społeczną nauką Kościoła. W tym kontekście niedzielne poparcie papieża dla idei UBI jest jeszcze bardziej godne uwagi. Zwłaszcza że orędownicy dochodu podstawowego ochoczo podchwycili słowa Franciszka, nazywając je nawet „gamechangerem”. Czyli momentem, który w żywej debacie o UBI wiele zmieni. 
Czy słowa Franciszka faktycznie oznaczają, że cała wcześniejsza rezerwa Kościołów (nie tylko katolickiego) wobec rozwiązań polityczno-ekonomicznych przypominających dochód podstawowy momentalnie stopnieje? To oczywiście nie takie proste. Wiele pozostaje wciąż do wyjaśnienia.
1. Zacznijmy od samych słów papieża Franciszka. Warto zwrócić uwagę, że nie napisał on o „bezwarunkowym dochodzie podstawowym”, lecz o „bezwarunkowej pensji podstawowej”. Nie jest to bynajmniej przejęzyczenie. Wydaje się, że Franciszek chciał wyraźnie podkreślić kluczowy związek owego dochodu z pracą. Dlatego „pensja”, a nie „dochód”. Kryje się za tym podstawowa obawa wobec UBI, płynąca ze strony chrześcijańskiego, i pewnie nie tylko chrześcijańskiego mainstreamu. Z tym oderwaniem UBI od obowiązku świadczenia pracy problem ma pewnie niejeden z czytelników tej kolumny – niezależnie od tego, w co i jak mocno wierzy.
Podstawowy zarzut brzmi tak: dochód podstawowy będzie zniechęcał ludzi do pracy. Tym samym będzie stał w sprzeczności z pewnym wyimaginowanym naturalnym porządkiem, w którym praca nadaje ludzkiemu życiu sens i wartość. Ludzie bez pracy się posypią. Posypią się społeczeństwa i państwa. Posypie się cały otaczający nas ład. Obawy te nachodzą czasem pewnie nawet tych, którzy na ideę dochodu podstawowego patrzą skądinąd łaskawie.
Z tym problemem najlepiej zmierzyć się od razu. Wskazując, że dochód podstawowy jako alternatywa wobec pracy NIE JEST tym, czego pragną jego zwolennicy. Więcej nawet. Wizja (niczym w kreskówce dla dzieci z 2008 roku pt. „Wall-E”), w której ludzkość popada z braku pracy w bezczynną gnuśność, to... projekcja przeciwników dochodu podstawowego.
Jest to projekcja błędna z kilku powodów. Po pierwsze dlatego, że w prawdziwym świecie jesteśmy przecież po przeciwnej stronie skali. Pracujemy raczej bardzo dużo niż bardzo mało (kto nie wierzy, niech spojrzy na coroczne dane OECD na ten temat). W Polsce w ciągu 15 lat współczynnik zatrudnienia (odsetek aktywnych zawodowo osób w wieku produkcyjnym) wzrósł z 50 do 70 proc. Rósł nawet w latach 2016-2020, gdy zaczął się rozpędzać (rzekomo dezaktywujący zawodowo) program 500 plus. 
Co z tego wynika? Ano to, że tu i teraz, w rzeczywistości współczesnego kapitalizmu, dochód podstawowy nie jest alternatywą dla pracy. Nie jest promowaniem bierności i gnuśności. Przeciwnie. W prawdziwym życiu jest realnym wzmocnieniem pracujących! Daje im bowiem dodatkowy argument w negocjacji z pracodawcą. Owszem, czasem prowadzić może do odmowy pracy. Ale nie jakiejkolwiek pracy, lecz pracy na takich (w domyśle: pozbawiających godności) warunkach. Dlatego UBI nie stoi w sprzeczności ze słowami papieża. Przeciwnie: jeśli chrześcijaństwo zbudowane jest na uznaniu godności każdej jednostki ludzkiej, to UBI właśnie tę godność wielu jednostkom ma szansę przywrócić.
Czytaj także: Rafał Woś: Na wirusa 500 plus plus
Oczywiście będą istnieć pytania o przypadki graniczne. Belgijski filozof Philippe Van Parijs (jeden z nielicznych zwolenników tzw. marksistowskiego libertarianizmu) nazwał to „dylematem surfera”. Co począć z tymi, którzy wezmą dochód podstawowy i wycofają się z życia społecznego i produkcyjnego, całymi dniami oddając się surfowaniu albo siedzeniu przed telewizorem, chodzeniu po lesie lub czymukolwiek innemu, co uważa się za bezproduktywne? Czy społeczność ma machnąć na nich ręką? Czy musi ich jakoś wciągnąć do gry? 
Na te dylematy można sobie wyobrazić wiele odpowiedzi. Brytyjski ekonomista Anthony Atkinson proponował na przykład, żeby byli oni zobowiązani do wykonywania pracy „społecznie użytecznej” na rzecz dobra wspólnego. Inni twierdzą, żeby nie przesadzać. Przekonują, że z pozornego lenistwa czy pięknoduchostwa powstaną nierzadko rzeczy piękne. A co, jeśli ów surfer pracuje nad nową teorią względności, która umożliwi nam np. podróże w czasie? Czy można go nazwać „nierobem”? A może jako społeczeństwo powinniśmy dopuścić istnienie szarej surferskiej strefy, w której – z dala od codziennego kołowrotka – może się wykluć coś cennego? Czy taki na przykład Karol Darwin mógłby opracować teorię ewolucji, gdyby nie był bogaty z domu i nie musiał martwić się o to, czy złapie kolejną chałturę albo grant badawczy?
2. Inny argument, zgodnie z którym UBI jest rzekomo nie do pogodzenia z Biblią, ma związek z chciwością. „Dostaniesz 1000 dolarów, to zaraz zapytasz, dlaczego nie 1500. Dostaniesz 1500, więc dlaczego nie 2000” – tak na pytanie o dochód podstawowy odpowiedział ewangelicki kaznodzieja Chuck Bentley. Zacytował nawet (a jakże!) odpowiedni fragment Pisma. „Kto kocha się w pieniądzach, pieniądzem się nie nasyci; a kto się kocha w zasobach, ten nie ma z nich pożytku” (Koh 5,9). 
Takie pryncypialne potępienie chciwości trąci jednak hipokryzją. Zwłaszcza wobec skali problemu nierówności majątkowym we współczesnym kapitalizmie. Tym, co je napędza, jest przecież zjawisko rentierstwa. Fakt, że w ciągu ostatnich 30 lat tak mocno urosła liczba światowych miliarderów, nie jest przecież związany z ich pracą w sensie dosłownym. Wzrost majątków polega raczej na akumulacji kontrolowanego przez nich kapitału. Jasne, że większość współczesnych bogaczy, od Bezosa po Sołowowa, pracuje. Mają biura, podróżują i ubijają interesy. Trudno jednak nie zauważyć, że coś ich pracę odróżnia od pracy większości z nas. Oni robią to raczej dla przyjemności niż z konieczności. Dzieje się tak dlatego, że tak naprawdę ich dochody mają charakter rentierski. Praca jest dla nich rozrywką.
Czytaj także: Rafał Woś: Kto się boi pokonania kryzysu?
Pytanie, czy którykolwiek Kościół kiedykolwiek im tego rentierstwa zabronił? Albo nazwał je wprost niemoralnym i niemożliwym do pogodzenia z tym, co mówi Pismo? Chyba nie. Wokół bogatych chodzi się raczej na paluszkach. Jeśli napomina, to delikatnie i w sposób raczej zawoalowany. Ale skoro tak, to dlaczego zabraniać stosowania mechanizmu rentierstwa powszechnego na poziomie maluczkich? A przecież dokładnie tym jest – co do zasady – mechanizm dochodu podstawowego. To przeniesienie logiki rentierstwa w wersji mini na poziom powszechny. Czy godzi się więc przypowieść o uchu igielnym stosować tylko wobec maluczkich? Tylko ich chłostać, że są chciwi: mając 1500, chcą 2000. A nie wobec silnych, którzy operują na liczbach o dalece większej ilości zer? Czy nie spełnia to definicji hipokryzji?
3. Streszczę na koniec treść pewnego kazania. Idzie to tak: przez większą część historii ludzkości ubóstwo było spowodowane przez niedostatek. Nie było wystarczająco dużo jedzenia, by wykarmić do syta wszystkich. Zbyt mało domów, by każdy mógł zamieszkać w godnych warunkach. Zbyt mało szkół, by każdy mógł otrzymać porządną edukację. Tak było kiedyś. Ale dziś już tak nie jest. Ludzkość ma dziś wystarczająco dużo jedzenia, by nakarmić wszystkich ludzi do syta, a nawet zdrowo. Starczy mieszkań, by wszyscy mogli mieć dach nad głową. Szkół i nauczycieli też jest pod dostatkiem. Problemem jest pieniądz. Zbyt wielu ma zbyt mało pieniędzy, by kupić porządne jedzenie, mieć normalny dom i warunki do tego, by się w spokoju uczyć. Problemem naszych czasów nie jest brak zasobów. Problemem jest zły i nierówny podział tych zasobów.
To kazanie zostało wygłoszone kilka lat temu przez pastora Rogera Lee Raya ze Springfield w stanie Missouri w USA. Kazanie (jego pełna wersja tutaj) brzmi tak, jakby mogło w każdej chwili zakończyć się wezwaniem do wprowadzenia uniwersalnego bezwarunkowego dochodu podstawowego. Nie przychodzi mi do głowy żaden powód, dla którego jego autorem nie mógłby być papież Franciszek, Jan Paweł II lub inny społecznie wrażliwy katolicki duchowny. To kolejny dowód, że logika UBI nie jest w żaden sposób sprzeczna z duchem chrześcijańskim.
To nie jest tak, że dochód podstawowy kłóci się z chrześcijaństwem na jakimkolwiek istotnym polu. Epidemia, z którą się teraz zmagamy, to doskonały czas, by zrobić w jego sprawie kolejny krok.
Polecamy: Woś się jeży - autorska rubryka Rafała Wosia co czwartek w serwisie ""TP""",RAFAŁ WOŚ,16.04.2020,https://www.tygodnikpowszechny.pl/czy-jezus-lubi-dochod-podstawowy-163101
18,NIE JESTEM KAMIKADZE,"Kard. Konrad Krajewski: Robimy to, co mówi Ewangelia. Pomagamy nawet przestępcom: na święta wysłaliśmy do więzienia Rebibbia 3 tys. ciast wielkanocnych. A przecież to mordercy, prostytutki i gwałciciele. Gdy nie wiemy, co robić, pytamy, co zrobiłby Jezus. Odpowiedź przychodzi natychmiast.","Edward Augustyn: W czasach pandemii przybyło papieskiemu jałmużnikowi pracy? 
Kard. Konrad Krajewski: Przede wszystkim przybyło osób potrzebujących. Do tych, którym zawsze pomagaliśmy – bezdomnych i imigrantów – dołączają ci, którzy stracili pracę. A że często była to praca na czarno albo na tzw. umowach śmieciowych, tym ludziom nie przysługuje bonus państwowy. Zwykle pukają do drzwi parafii, ale tam też skończyły się pieniądze. Od dwóch miesięcy we Włoszech nie odprawia się mszy, nawet z okazji pogrzebu. Proboszczowie piszą więc do biura papieskiego jałmużnika. 
Tak jak proboszcz z Torvaianica pod Rzymem, do którego zgłosiła się grupa transseksualnych prostytutek? Nie odmówił im Ksiądz Kardynał pomocy.
Nie ma w tym żadnej sensacji. To normalna rzecz. Robimy to, co mówi Ewangelia. Pomagamy nawet przestępcom: na święta wysłaliśmy do więzienia Rebibbia 3 tys. ciast wielkanocnych. A przecież to mordercy, prostytutki i gwałciciele. Gdy nie wiemy, co robić, pytamy, co zrobiłby Jezus. Odpowiedź przychodzi natychmiast. I nie ma znaczenia, czy to osoba transseksualna czy inna, chrześcijanin czy muzułmanin.
CZYTAJ TAKŻE: Kościół wobec epidemii >>>
Sporządziłem sobie listę działań Księdza Kardynała z ostatnich tygodni: zakup respiratorów dla szpitali we Włoszech, Hiszpanii, Rumunii, Syrii, w Strefie Gazy i na Madagaskarze. Zawiezienie żywności do zakonnic w kwarantannie – w Rzymie i poza stolicą. Pomoc dla domów opieki – żywność, maseczki, fartuchy, środki dezynfekcyjne. Jedzenie i środki higieny dla różnych grup zmarginalizowanych. 100 tys. euro dla włoskiego Caritasu. 20 tys. euro dla społeczności włosko-afrykańskiej w Castel Volturno. A to przecież nie wszystko. Ile pieniędzy wydaje papieski jałmużnik?
Nie wiem. Nie mam statystyk z ostatnich dwóch miesięcy. W ub. roku wydaliśmy 4,5 mln euro. W tym roku na pewno tę kwotę podwoimy. A pewnie wydamy jeszcze więcej, bo respiratory są drogie. Ale jak je kupujemy, to najczęściej dostajemy więcej, niż zamawiamy. Płacimy za 10, dostajemy 13, bo firmy chcą zrobić taki dar od siebie. Papież ciągle nam powtarza, że konto ma być puste, magazyny też.
Apelował Ksiądz do kardynałów, biskupów i prałatów Domu Papieskiego, by przekazali jedną pensję na ubogich. Słyszałem, że odzew był słaby. 
Nieprawda. Dziennikarze chcieliby, żeby efekty było widać już następnego dnia. A przecież były święta, banki nie działały. Pieniądze zaczęły wpływać później. 
Wszyscy wpłacili? 
Powiem tak: na pewno wpłaty przekroczyły sumę pensji tych 250 osób, do których apelowałem. Niektórzy wpłacili nawet podwójne wynagrodzenie. Kanonicy z Bazyliki św. Piotra dali 60 tys. euro, dołączyli też niektórzy nuncjusze, choć ich nie było na liście.
A co z apelem do księży, by wyszli na ulice do biednych. Był odzew?
Tak. I również duży. Na początku epidemii było źle. Proszę pamiętać, że tu był naprawdę wielki strach przed koronawirusem, wręcz terror. We Włoszech zmarło 28 tys. osób. Dlatego przez pierwsze dwa tygodnie wszystko było pozamykane. Nasi bezdomni autentycznie głodowali. Pomyślałem wtedy, że skoro księża nie odprawiają mszy, to niech umywają nogi ubogim, jak w Ewangelii św. Jana. I tak, powoli, parafie i klasztory zaczęły się otwierać. Przy kościołach powstały centra dla biednych, otwarto plebanie, udostępniono prysznice. Dziś w samym Rzymie mamy 130 takich punktów. Niektóre wydają po 500 obiadów, więc nikt nie głoduje.
Ksiądz też jeździ codziennie do szpitali, domów opieki, ludzi w kwarantannie. Nie boi się Ksiądz, że się zarazi? 
Moje życie zależy od Pana Boga, nie od wirusa.
Ale może Ksiądz zarazić innych.
Przestrzegam wszystkich zasad. Zakładam maskę, rękawiczki, zachowuję odległość. Nikogo nie chcę narażać. Sam też nie jestem kamikadze. Nie szukam śmierci. Jeśli będziemy przestrzegać zasad, o których mówią służby sanitarne, unikniemy zakażenia.  
Miał Ksiądz robione testy? 
Tak. Poprosili mnie o to moi pracownicy. W biurze pracuje 30 osób. Nie wychodzą na ulice z pomocą, nie jeżdżą do szpitali, gdzie są zarażeni. Ja to robię. Oni mają w domach dzieci, starszych rodziców, dziadków. Testy zrobiłem ze względu na nich. Miłość bliźniego polega i na tym, żeby go nie narażać. 
2 maja 2020 r.
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>","EDWARD AUGUSTYN, KARD. KONRAD KRAJEWSKI",04.05.2020,https://www.tygodnikpowszechny.pl/nie-jestem-kamikadze-163215
19,POLITYKA BISKUPICH UPOMNIEŃ,Ks. Alfred Wierzbicki został upomniany przez metropolitę lubelskiego za ostre słowa pod adresem ks. Tadeusza Guza. Wobec niedorzeczności głoszonych przez tego ostatniego abp Stanisław Budzik pozostaje bezradny.,"Fakty są takie:
W zeszłym miesiącu ks. prof. Tadeusz Guz kilkakrotnie powtarzał w Telewizji Trwam oraz w „Naszym Dzienniku” kuriozalne, teologicznie bezzasadne, empirycznie fałszywe, a społecznie groźne tezy, iż „święte ręce kapłańskie” oraz postacie eucharystyczne nie mogą przenosić (korona)wirusa.
Przełożony ks. Guza, metropolita lubelski, abp Stanisław Budzik, uznał te wypowiedzi za „sprzeczne z katolicką nauką o przeistoczeniu i ze zdrowym rozsądkiem” i wezwał profesora KUL do wycofania się z tych twierdzeń. Bezskutecznie.
W Wielki Czwartek inny lubelski duchowny, ks. prof. Alfred Wierzbicki w rozmowie z TVN skomentował tamte wypowiedzi m.in. takimi słowami: „Można być profesorem, ale można być też skończonym durniem”. Słowa te były tylko krótkim fragmentem dłuższej rozmowy, w której ks. Wierzbicki mówił bardzo wartościowe rzeczy o przeżywaniu Wielkanocy w trudnym czasie pandemii.
W zeszłym tygodniu w mediach pojawiła się informacja, że metropolita lubelski abp Stanisław Budzik oficjalnie upomniał ks. prof. Alfreda Wierzbickiego za obrażenie ks. Guza.
Co o tym wszystkim myśleć? 
Po pierwsze, zdumiewające jest to, że ktoś, kto głosi poglądy takie jak ks. Guz, może być uniwersyteckim profesorem i to jeszcze zatrudnionym na Wydziale Nauk Ścisłych i Nauk o Zdrowiu. Owszem, Katolicki Uniwersytet Lubelski, którego wykładowcą jest ks. Guz, odciął się od jego słów, ale raczej mało zdecydowanie. Rzeczniczka KUL wydała komunikat: „Według naszej wiedzy ks. prof. T. Guz nie posiada kwalifikacji naukowych, aby wypowiadać się na tematy dotyczące medycznych aspektów epidemii, w szczególności na temat sposobu rozprzestrzeniania się koronawirusa i rozwijania się epidemii”. Komunikat ani nie uwzględnia tego, że wypowiedzi ks. Guza miały też teologiczny charakter, ani nie mówi nic o tym, czy KUL zamierza cokolwiek zrobić z faktem, że autor wspomnianych, niemądrych (mówiąc eufemistycznie), a szkodliwych słów jest postrzegany w mediach jako reprezentant tej zasłużonej katolickiej uczelni.
Tu, być może, znajduje się jedna z przyczyn niezbyt parlamentarnego języka, jakim o ks. Guzie wypowiedział się inny profesor KUL-u – ks. Alfred Wierzbicki. Od początku swej drogi naukowej związany jest z tą lubelską uczelnią, od lat kieruje jej Katedrą Etyki – tą samą, którą kiedyś kierował Karol Wojtyła. Musiało go zaboleć, gdy inny profesor swoimi wypowiedziami kompromituje drogi mu uniwersytet.
Znając trochę ks. Alfreda, jestem jednak pewien, że ostry język, jakim się wypowiedział, był wyrazem – bezsilnej w tym przypadku – troski o sprawy jeszcze ważniejsze: o życie i zdrowie ludzkie oraz o chrześcijańską wiarę. Niedorzeczności głoszone przez ks. Guza mają bowiem, niestety, szerokie grono bezkrytycznych odbiorców, którzy mogą się nimi kierować w praktyce, narażając siebie i innych na utratę zdrowia (a może i życia). Z drugiej strony, wizja chrześcijaństwa, jaka wyłania się z wypowiedzi ks. Guza, słusznie jawi się wielu współczesnym jako śmieszny i zarazem groźny zabobon. 
Szukając zrozumienia dla ostrego języka użytego przez ks. Wierzbickiego, nie chcę usprawiedliwiać tego, że nazwał publicznie drugiego człowieka durniem. Sam ks. Wierzbicki zresztą, upomniany przez swego biskupa, zreflektował się i natychmiast przeprosił.
Tu jednak pojawia się inny jeszcze – także smutny – wątek całej sprawy. Oto w kurialnym komunikacje uzasadniającym upomnienie ks. Wierzbickiego pojawia się dziwne uzasadnienie. Jako zarzut przywołany został fakt, że ks. Alfred nazwał durniem ks. Tadeusza w Wielki Czwartek – „w szczególnym dniu dla wszystkich kapłanów”. Zamiast powołania się na powszechne normy kulturowo-językowe i ochronę godności – po prostu – człowieka, naszą uwagę koncentruje się na tym, że to ksiądz obraził innego duchownego, i to jeszcze w dniu dla duchownych szczególnym.
Zamiast horyzontu uniwersalnej etyki mamy wąską perspektywę klerykalną. Co więcej – jak słusznie zauważył Zbigniew Nosowski w komentarzu zamieszczonym na stronach „Więzi” – swoisty symetryzm, jaki wobec dwóch księży swojej diecezji prezentuje abp Stanisław Budzik, wskazuje, że to, co dane jest nam obserwować, swe ukryte przyczyny ma w trybikach wewnątrzinstytucjonalnej kościelnej polityki. Szkoda.",PIOTR SIKORA,18.04.2020,https://www.tygodnikpowszechny.pl/polityka-biskupich-upomnien-163104
20,ŚWIAT W STŁUCZONYM LUSTRZE,"Kościół katolicki też przeżywa trzęsienie ziemi. I zaczyna zdawać sobie sprawę, że stan nadzwyczajny może potrwać miesiące.","Zpowodu pandemii rządy wielu krajów ograniczyły liczbę osób, które mogą spotykać się w zamkniętych pomieszczeniach, co oczywiście uniemożliwia prowadzenie duszpasterstwa w dotychczasowej formie. Kościół instytucjonalny dostosował się do ograniczeń. To szybkie przeorganizowanie ma jednak daleko idące skutki, które dopiero zaczynamy obserwować.
Komunikat o zawieszeniu mszy i nabożeństw włoski episkopat opublikował 8 marca, po kilkugodzinnych konsultacjach z rządem. Biskupi poinformowali, że akceptują „bardzo restrykcyjny” dekret władz, podpisany przez premiera Włoch i zakazujący wszelkich „ceremonii świeckich i religijnych włącznie z pogrzebami”. Wcześniej ograniczenia działalności duszpasterskiej dotyczyły jedynie północnych regionów kraju, w których znajdowały się główne ośrodki epidemii.
W Polsce 14 marca biskupi wezwali katolików, by dostosowali się do wprowadzonego przez władze stanu zagrożenia epidemicznego i ograniczenia zgromadzeń do 50 osób. Msze trzeciej niedzieli Wielkiego Postu sprawowano w prawie pustych kościołach. Wielu proboszczów dziękowało wiernym za pozostanie w domach. Ks. Grzegorz Kramer, proboszcz jezuickiej parafii Najświętszego Serca Pana Jezusa w Opolu, zamieścił na stronie parafii zdjęcie z notatnika kościelnego z liczbą wiernych na poszczególnych mszach (przyszło od 8 do 25 osób). Pytanie, jak w tej sytuacji sprawować sakramenty, stało się palące.
Włoska fantazja
We Włoszech sytuacja szybko okazała się dramatyczna. Początkowo wątpliwości co do „zakazu Eucharystii” wyrażało wielu biskupów, zwłaszcza z diecezji niezagrożonych – jak się wówczas wydawało – wirusem, i znanych duchownych. Ojciec Bartolomeo Sorge, jezuita, były dyrektor dwutygodnika „Civiltà Cattolica”, pytał retorycznie: „Czy można odmawiać wiernym Ciała i Krwi Chrystusa z obawy przed koronawirusem? Kościół to nie sklep, który da się zamknąć”. Enzo Bianchi, założyciel i przeor wspólnoty monastycznej w Bose, pisał, że Kościół okazuje brak współczucia i solidarności z tymi, „którzy cierpią, żyją w lęku i szukają pociechy”. Ale głosy te słabły w miarę postępowania epidemii.
Średnia wieku księży we Włoszech wynosi 61 lat. W wielu parafiach pracuje tylko jeden kapłan w podeszłym wieku. Księża byli zdezorientowani, nie wiedzieli, jak prowadzić duszpasterstwo, nie narażając siebie i innych na ryzyko zarażenia się wirusem.
Młodsi, bardziej przedsiębiorczy czy umiejący wykorzystać potencjał świeckich, przenieśli duszpasterstwo do internetu, umożliwiając parafianom uczestnictwo online w mszy odprawianej w swoim kościele, wysłuchanie rekolekcji wielkopostnych, wspólne odmawianie różańca. Nagle okazało się, że Kościół online nie jest wcale wirtualny, ale realny i konkretny. By uświadomić to sobie i swoim parafianom, ks. Giuseppe Corbari z miasteczka Giussano koło Monzy poprosił wiernych o przysłanie swoich zdjęć – portretów indywidualnych, małżeńskich, rodzinnych – które wydrukował na kolorowej drukarce i przykleił do krzeseł w kościele. Podczas niedzielnej mszy ponad 150 osób, młodych i starych, „zasiadło” na swoich stałych miejscach.
Bohaterami mediów stało się – zwłaszcza w pierwszych dniach narodowej kwarantanny – wielu kapłanów, którzy postanowili zrobić coś więcej, niż tylko bić w dzwony w godzinę domowej modlitwy, nawet kosztem łamania przepisów sanitarnych: wychodzili na ulice z Najświętszym Sakramentem albo pakowali na wózki-dwukółki wielkie figury Matki Boskiej lub świętych, by objechać z nimi opustoszałe miasteczka. 79-letni ks. Gianni Regolani z Polesine Zibello koło Parmy, pilot amator, przez kilka dni wyprawiał się awionetką do stref zamkniętych (centrów epidemii), by z góry udzielać błogosławieństwa mieszkańcom.
Ks. Clemente Depaoli z Turynu ogłosił z kolei, że każdy wierny może o dowolnej porze dnia poprosić o udzielenie komunii, „o ile wcześniej przygotuje się odpowiednio przez osobistą lekturę Pisma Świętego”. Z czasem tego typu akcje zostały jednak zakazane, jako ryzykowne, przez władze cywilne lub kościelne. Ksiądz Depaoli powiedział „Tygodnikowi”, że chętnych do indywidualnej komunii i tak nie było wielu – z parafii liczącej 10 tys. wiernych zgłosiło się raptem 20 osób. Zgodnie z zaleceniem biskupa teraz zachęca swoich parafian do komunii duchowej.
Paradoksalnie, powrót do praktyki zalecanej przez Sobór Trydencki zbliża dziś katolików do protestantów. Fulvio Ferrario, profesor teologii systematycznej na Uniwersytecie Waldensów w Rzymie, zauważa, że choć katolicy zawsze podkreślali obecność Chrystusa w Słowie i w sakramentach, dopiero teraz przekonali się, że oba te warunki nie muszą występować jednocześnie. Eucharystia jest pomocna, owszem, ale nie może być traktowana jak cudowny środek z reklamy napoju energetycznego, który „dodaje skrzydeł”. Gdy jej zabraknie, można spotkać się z Jezusem w Bożym Słowie.
Szczegółowe wytyczne na temat duszpasterstwa podczas epidemii włoski episkopat opublikował dopiero po dziesięciu dniach obowiązywania zakazów. Z dokumentu księża dowiedzą się, w jakich okolicznościach i jak mogą ochrzcić dziecko (tylko przy zagrożeniu życia), spowiadać (z zachowaniem odległości co najmniej metra i chroniąc twarz maseczką), udzielać komunii choremu (bez dotykania jego ust) czy namaszczać go olejami (w lateksowych rękawiczkach).
Prasa opisuje też przypadki, gdy księża – pozbawieni możliwości pracy duszpasterskiej – zgłaszają się jako wolontariusze do szpitali, schronisk dla bezdomnych, domów pomocy społecznej. Najgłośniejszym był „powrót do pracy” ks. Fabia Stevanazzo, z wykształcenia lekarza internisty. W 2014 r., po 10 latach praktyki w pogotowiu ratunkowym, odszedł z zawodu i wstąpił do seminarium duchownego. Teraz, za zgodą biskupa, podjął pracę w szpitalu niedaleko parafii, której jest proboszczem.
Dramaty
Duszpasterstwo w regionach najbardziej dotkniętych epidemią jest wystawione na dramatyczną próbę. W Bergamo pogrzebów się nie odprawia, pochówki dokonywane są bez udziału rodziny (która, jeśli nie trafiła do szpitala, poddana jest kwarantannie). Grzebie się kilkadziesiąt ciał dziennie. Zakłady pogrzebowe wyznaczają kilkudniowe terminy. Na kremację trzeba czekać do 10 dni, choć krematorium pracuje na pełnych obrotach. Problem udało się chwilowo rozwiązać w połowie ubiegłego tygodnia – 10 wojskowych ciężarówek przewiozło ciała zmarłych do odległych o 200 km spopielarni w Modenie i innych miastach.
Praca diecezji jest sparaliżowana. Księża umierają (dotychczas 28), chorują, poddawani są kwarantannie, tracą najbliższych. Ci, którzy jeszcze pracują, nie mogą pójść do szpitali z sakramentami. Biskup Bergamo Francesco Beschi [polecamy wywiad z biskupem na stronie ""Tygodnika Powszechnego""] zachęca personel sanitarny do błogosławienia umierających, a chorym, którzy nie mogą przystąpić do spowiedzi, przypomina naukę Kościoła: każdy, kto ma mocne postanowienie przystąpienia do spowiedzi sakramentalnej, a nie może tego uczynić, otrzymuje odpuszczenie win po wzbudzeniu w sobie żalu za grzechy.
Czytaj także: Przestrzegajmy zasad i módlmy się - rozmowa z biskupem Francesco Beschim z Bergamo
W kwestii spowiedzi jeszcze dalej poszedł bp Riccardo Fontana z Arezzo, który w miniony czwartek stanął przed miejscowym szpitalem zakaźnym i udzielił – za pośrednictwem telewizji – rozgrzeszenia wszystkim leżącym tam chorym, którzy chcieliby, a nie mogą się wyspowiadać. Taką prerogatywę dla biskupów 20 marca potwierdziła Penitencjaria Apostolska specjalną notą.
Mimo dramatycznej sytuacji diecezja Bergamo stara się wciąż udzielać pomocy potrzebującym. W seminarium duchownym przygotowano 50 pokoi dla lekarzy, pielęgniarek i sanitariuszy z pobliskiego szpitala, którzy nie chcą wracać do domów, by nie narazić swoich rodzin na zarażenie.
Polskie kłopoty
Pierwsze reakcje polskich księży na obecny kryzys były podobne do reakcji ich włoskich kolegów. Niektórzy wyszli w samotnych procesjach po pustych ulicach miast z monstrancją czy relikwiarzami – jak ks. Mirosław Matuszny, spacerujący po Lublinie z relikwiami św. Antoniego z Padwy, patrona miasta [zobacz ilustrację do artykułu ks. Jacka Prusaka]. Mieliśmy też księdza błogosławiącego Najświętszym Sakramentem z samolotu krążącego nad Wrocławiem.
Pytany o te reakcje jeden z proboszczów zauważył, że Kościół nie jest jednak od walki z wirusem, tylko od głoszenia ewangelii, czyli możliwości nawrócenia i pojednania z Bogiem. Ponieważ bezpośredni kontakt został utrudniony, pod znakiem zapytania stanęła zwłaszcza kwestia sprawowania sakramentów.
Już 13 marca Rada Stała Episkopatu zasugerowała wiernym przyjmowanie komunii duchowej. Nieliczni, którzy zdecydowali się przyjść do kościoła, mogli przyjąć komunię na rękę. Kapucyni z parafii Matki Bożej Częstochowskiej w Krakowie-Olszanicy po prostu rozdawali komunię w niedzielę 15 marca przez pół godziny na zewnątrz kościoła. Co do sakramentu pojednania zaproponowali „spowiedź spacerową” poza kościołem.
Z kolei spowiedź „na telefon” (nie przez telefon!) organizuje salezjańskie Centrum Nowej Ewangelizacji „Don Bosco” we Wrocławiu. Można się telefonicznie umówić na spowiedź w bezpiecznych sanitarnie warunkach. Inicjatywa przebiega pod hasłem „Jesus call centre”.
Proboszczowie przystosowują też kaplice do bezpiecznego sprawowania sakramentu pojednania. Ks. Grzegorz Strzelczyk z parafii św. Maksymiliana Kolbego w Tychach opatrzył jedną z kaplic w tablice informacyjne: „kaplica TYLKO do spowiedzi”, „wchodzimy, gdy ksiądz otworzy”, „NIE dotykamy KLAMKI!!!”.
Czy takie działanie „na szybko” zdoła zaspokoić zapotrzebowanie na masową do tej pory w Polsce spowiedź wielkanocną?
Wirtualna nie znaczy nierzeczywista
Ksiądz Strzelczyk uprzedza swoich parafian: „Nie można wykluczyć, że przed świętami dostęp do spowiedników będzie utrudniony. Musicie wiedzieć, co Kościół ma w swoim skarbcu na takie sytuacje...” – pisze na facebookowej grupie parafialnej.
Tyscy parafianie mają szczęście: ks. Strzelczyk jest nie tylko entuzjastą korzystania z nowoczesnych technologii komunikacji w Kościele, ale też jednym z najbardziej aktywnych polskich teologów. Wierni otrzymali precyzyjne wyjaśnienia, czym jest żal doskonały i na jakich warunkach można uzyskać odpuszczenie grzechów, gdy nie można wyznać ich przed kapłanem, a wcześniej – czym jest komunia duchowa, gdy przyjęcie hostii w kościele nie jest możliwe.
Czytaj także: Ks. Jacek Prusak: Nie każda trwoga prowadzi do Boga
Epidemia ograniczyła bezpośrednie kontakty, ale ożywiła obecność w sieci. Paradoksalnie, kontakty międzyludzkie zwielokrotniły się, a poczucie wspólnoty może realnie się wzmocnić. Gdy wiele osób zaczyna być w sieci, a proboszcz potrafi moderować wspólnotę, jego kontakt z parafianami może być wręcz nieustanny. Ci, którzy potrafią to robić, odkrywają nowy wymiar parafii.
„A swoją drogą – dziś jestem niezmiernie wdzięczny Opatrzności za pomysł, żeby Was ściągnąć na FB do grupy parafialnej. Wyobrażacie sobie, jaki byśmy mieli w parafii zamęt, gdyby nie ten kanał komunikacyjny?” – pisał ks. Strzelczyk w sobotę 14 marca.
„Partyzantów wlewających wodę do kropielnic w naszym kościele proszę o zamaszyste stuknięcie się w głowę” (14 marca).
„Na sumie 6 osób! Dziękuję!” (15 marca – niedziela).
„Myślę, że sytuacja ta może być dla wszystkich okazją do odświeżenia doświadczenia wiary przeżywanej w domu, w rodzinie – nie przegapcie tego, proszę” (16 marca).
„Do kwoty kolekty, którą podałem w niedzielę [143 zł], należy dodać 2305 zł, które wpłynęły elektronicznie. Jesteście WIELCY!” (17 marca).
Do przemyślenia
Wywrócony przez wirusa do góry nogami nasz religijny świat zmusza do refleksji. Były misjonarz, a obecnie profesor liturgiki w Katolickim Uniwersytecie w Cochabamba w Boliwii o. Kasper Mariusz Kaproń przytacza pytania włoskiej teolożki, Simony Segoloni Ruty: „Skoro Lud zgromadzony jest o wiele istotniejszy dla Eucharystii niż nawet chleb i wino, to jaki sens ma celebracja sakramentu bez zgromadzonego Ludu? Czy nie wracamy do trydenckiej koncepcji sakramentu? Wydarzenia tych dni i celebracje »sine populo« wywołują poważny kryzys w podstawach teologicznych reformy liturgicznej Soboru Watykańskiego II. Głos ten oczywiście w najmniejszym stopniu nie ma na celu, aby na siłę i wbrew wymogom sanitarnym zapełniać kościoły. Jest jedynie postawieniem pytania o sens celebracji Mszy św. bez Ludu. Czy obecność online można uważać za autentyczną obecność? A może lepszym rozwiązaniem byłby post eucharystyczny dla wszystkich?”.
Zwrócono też uwagę, że wirusowy kryzys dość wyraźnie ujawnia nasze odruchy klerykalne. „Zamiast oglądać mszę na komputerze, dlaczego nie czytamy razem Biblii?” – zapytała amerykańskiego korespondenta „La Croix” Massimo Faggiolego jego ośmioletnia córka, dając mu do myślenia. „Dlaczego koncentrujemy się na kapłanach?” – pytał później na łamach swego pisma. „Katolicy potrzebują sakramentów, ale nasze ciało jest już świątynią Ducha Świętego. (...) W czasie pandemii powinniśmy mniej koncentrować się na mszach transmitowanych na żywo, duchowej komunii i prywatnych nabożeństwach. Hierarchia (w tym papież Franciszek) powinna zachęcać katolików do zgłębiania liturgii godzin, lectio divina i rodzinnej celebracji Słowa” – proponuje Faggioli.
Jakby w odpowiedzi katolickiemu publicyście archidiecezja wiedeńska rozsyła chętnym PDF-y z liturgią Słowa do rodzinnej celebracji, proponując, by podczas domowych nabożeństw zapalać w oknie świecę.
Pusty plac
Papież Franciszek ograniczył swą aktywność już pod koniec lutego ze względu na przeziębienie. Odwołał audiencje i spotkania, nie pojechał na coroczne rekolekcje kurii rzymskiej. Po tygodniu rekonwalescencji, gdy epidemia obejmowała coraz większe obszary kraju, poddał się testom na obecność wirusa SARS-CoV-2 (wynik negatywny), a w Watykanie podjęto specjalne środki ostrożności: audiencje środowe przeniesiono do internetu, podobnie jak modlitwę Anioł Pański i codzienną mszę w kaplicy Domu św. Marty. Do minimum ograniczono spotkania Franciszka z najbliższymi współpracownikami, odwołano większość prywatnych audiencji, a podczas tych, które musiały się odbyć, zachowywano bezpieczną odległość między uczestnikami (co prawdopodobnie zapobiegło zarażeniu się papieża i innych osób wirusem od jednego z biskupów francuskich, chorego – jak się po kilku dniach okazało – na COVID-19). Zgodnie z rozporządzeniem włoskich władz (mimo że Watykan nie podlega ich jurysdykcji) zawieszono odprawianie mszy w bazylice św. Piotra, po czym świątynię i plac całkowicie zamknięto dla turystów i wiernych.
Czytaj także: Korona sprawdza - rozmowa z Bogdanem de Barbaro
Trwająca już ponad trzy tygodnie izolacja staje się dla Franciszka coraz bardziej uciążliwa. Pierwszą oznaką było spięcie z jego wikariuszem, kard. Angelem De Donatisem, który postanowił zamknąć wszystkie kościoły w diecezji rzymskiej. Podczas porannej mszy w Domu św. Marty Franciszek przypominał, że „pasterz musi być blisko swych owiec”, i przestrzegał, że „drastyczne środki nie zawsze są dobre”. Chwilę później jego jałmużnik, kard. Konrad Krajewski, sprzeciwił się publicznie zamknięciu podlegającego mu kościoła Matki Bożej Niepokalanej na Eskwilinie. „To mój akt nieposłuszeństwa. Kościół jest domem, a dom zawsze musi być otwarty dla swoich dzieci” – mówił, nie ukrywając, że chce w ten sposób dodać odwagi także innym księżom. Zachęta nie była potrzebna – po kilku godzinach kard. De Donatis odwołał wcześniejsze rozporządzenie.
W wystąpieniach Franciszek coraz częściej przypomina księżom i biskupom, by nie bali się stanąć na linii frontu i nie odmawiali wiernym wsparcia i posługi sakramentalnej. Zachęca, by odwiedzali ich w domach z komunią (pamiętając o zachowaniu przepisów sanitarnych) i kierowali się bardziej „logiką Ewangelii” niż sztywnym zachowywaniem prawa.
W niedzielę 15 marca, po modlitwie Anioł Pański, odmówionej w bibliotece papieskiej, Franciszek dłuższą chwilę stał w otwartym oknie Pałacu Apostolskiego, patrząc na pusty plac. Kilka godzin później opuścił Watykan, udając się z niezapowiedzianą pielgrzymką do bazyliki Matki Bożej Większej, gdzie znajduje się szczególnie przez niego czczony obraz Maryi Ocalicielki Ludu Rzymskiego, i do kościoła św. Marcelego, gdzie przechowywany jest cudowny krucyfiks, noszony przed wiekami po mieście w czasach zarazy.
Nieoczekiwana wyprawa (niewielki fragment papież przeszedł pieszo, spacerując opustoszałą Via del Corso) wzbudziła sporo uwag krytycznych: uznano ją za zły przykład w czasie, gdy od samodyscypliny i niewychodzenia z domów zależy zatrzymanie epidemii i los wielu osób. Ale były też pochwały, również ze strony środowisk konserwatywnych i tradycjonalistycznych, zwykle krytycznych wobec Franciszka: słowa i gesty papieża były dla nich dowodem, że ratunkiem wierzących katolików w trudnych czasach jest Eucharystia, adoracja krzyża i oddanie się w opiekę Maryi.
Dalsze życie
W Kościele to początek nowej rzeczywistości. Nasze zachowania religijne, myślenie, przeżywanie wiary nadal będzie podlegać weryfikacji. Do czego to ostatecznie doprowadzi, nie wiemy.
Kościół w swojej historii przeżył jednak niejeden kryzys. Jako wspólnota wiary, trwa. ©℗
CZYTAJ WIĘCEJ:
Pandemia koronawirusa - serwis specjalny
Tygodnik na kwarantannę - wybór najlepszych tekstów dostępny bezpłatnie!","EDWARD AUGUSTYN, ARTUR SPORNIAK",23.03.2020,https://www.tygodnikpowszechny.pl/swiat-w-stluczonym-lustrze-162738
21,ZDROWIE I POBOŻNOŚĆ,"Wbrew doniesieniom konserwatywnych mediów na uniwersytecie w Bergen nie udowodniono, że bezpieczniej jest przyjmować komunię do ust niż na rękę. Skąd się wzięło całe zamieszanie?","Po zniesieniu dyspens wraz z wiernymi powraca do polskiego Kościoła spór o sposób przyjmowania komunii. W połowie czerwca konserwatywne media katolickie – m.in. „Nasz Dziennik”, Radio Maryja, a nawet świeckie „Do Rzeczy”, powołując się na wyniki badań naukowych prowadzonych na Wydziale Nauk Biologicznych norweskiego uniwersytetu w Bergen, ogłosiły, że komunia przyjmowana do ust i w postawie klęczącej jest najbezpieczniejsza. Informacja ta jest powielana na Facebooku, forach internetowych, a także w niektórych parafiach. Nietypowe jak na zsekularyzowaną Norwegię badania naukowe i zaskakujący ich wynik skłania do wykonania manewru „sprawdzam”.
Czy to przełom?
Konserwatywne anglojęzyczne media katolickie, promujące ryt łaciński i często krytyczne wobec praktyk wprowadzonych przez Sobór Watykański II, np. churchmilitant.com i gloria.tv, piszą o przełomowym studium o bezpieczeństwie przyjmowania komunii do ust, ale nie prezentują go jako pracy wydziału uniwersyteckiego. Precyzyjnie wskazują źródło, którym jest opublikowany pod koniec maja artykuł dr. Sergeya Budaeva, ekologa behawioralnego zajmującego się ewolucją zachowań ryb pod pływem presji środowiskowych na Wydziale Nauk Biologicznych uniwersytetu w Bergen. Napisany został siedem miesięcy wcześniej.
Lektura artykułu potwierdza, że jest to rozważanie teoretyczne, nawiązujące do istniejącej już literatury z zakresu zdrowia publicznego i teologii. Nie stanowi relacji z aktualnie prowadzonych badań empirycznych (bo takich nie ma) i nie należy tak go prezentować. Tekst Budaeva nosi tytuł „Safety and Reverence: How Roman Catholic Liturgy Can Respond to the ­COVID-19 Pandemic” („Bezpieczeństwo i pobożność: liturgia Kościoła rzymskokatolickiego w odpowiedzi na pandemię COVID-19”) i można go znaleźć w najnowszym numerze czasopisma naukowego „Journal of Religion and ­Health”.
Tezy artykułu nie odnoszą się jedynie do sposobu przyjmowania komunii. Nie jest to rdzeń tekstu. Celem, jaki przyjął autor, było wskazanie różnorodnych sposobów minimalizacji ryzyka epidemicznego dla uczestników mszy, a przede wszystkim dla sprawującego liturgię księdza. Jego bezpieczeństwo przyjmuje jako priorytetowe, gdyż „jeśli będzie zainfekowany (lub z objawami, czego należy unikać na wszystkie sposoby), stanowi wówczas ryzyko dla całej kongregacji”.
Rozwiązania takie jak odprawianie mszy bez koncelebry, bez ministrantów czy posługi osób świeckich, z księdzem zwróconym przodem do ołtarza mają zmniejszać ryzyko dla sprawującego liturgię. Autor proponuje utrzymanie ich także po zakończeniu pandemii, uznając je za odpowiednio nabożne i bezpieczniejsze, także w przypadku grypy sezonowej czy ospy wietrznej. Jak zaznacza, w dawnych czasach praktyki te chroniły wiernych przed chorobami, gdy nie było szczepionek i nowoczesnych osiągnięć medycyny.
Tekst można odczytywać jako afirmację liturgii trydenckiej, ale autor zaprzecza w swoim mailu, że ją preferuje. Uczęszcza zwykle na msze w obrządku zwykłym, ale niektóre praktyki nadzwyczajnego rytu rzymskiego uznaje obecnie za korzystne dla zdrowia ­publicznego, gdyż zapewniają dystans.
Dyskusja o wątpliwościach
W wielu aspektach dotyczących bezpieczeństwa liturgii Budaev zgadza się z rekomendacjami Światowej Organizacji Zdrowia (WHO). Nie kwestionuje zasadności używania maseczek, stosowania dystansu społecznego i limitu wiernych w świątyniach, zaniechania śpiewu i nadmiernego poruszania się po kościele podczas nabożeństw. Wszelkie natomiast uzasadnienia większego bezpieczeństwa komunii przyjmowanej na rękę uważa za niejasne. Pisze o ­„fałszywym poczuciu bezpieczeństwa”, co prowokować może „lekkomyślne zachowania księdza lub komunikowanego” i przypadkowe przekazywanie wirusa z rąk do rąk. Nie komentuje zagadnienia redukcji zagrożenia przez dezynfekcję rąk bezpośrednio przed przyjęciem komunii.
Sensownie przedstawia bezpieczeństwo przyjmowania komunikantu w postawie klęczącej i w kolejce. Taka postawa rzeczywiście eliminuje kontakt twarzą w twarz i zmniejsza możliwość zakażenia drogą kropelkową lub przez oddech, zwłaszcza dla księdza. Jednak tezie o większym bezpieczeństwie komunii przyjmowanej do ust brakuje solidnego oparcia empirycznego. Przedstawiony przez Budaeva przegląd literatury fachowej pochodzi z przeszłości bez epidemicznego kontekstu. Przytaczane opracowania Gilla (1988), Hobbsa (1967) oraz Pellerina i Edmonda (2013) dotyczą picia wina ze wspólnego kielicha bez udziału osób chorych, co miało nie zwiększać zachorowalności w normalnych czasach. W jednym z tych tekstów pojawia się zalecenie używania osobnych kielichów.
Autor zakłada, że hostia, będąc materią suchą, podawana do ust niesie mniejsze ryzyko niż wspólne picie wina z kielicha. Nie chcąc zakazów dla osób tak przyjmujących Eucharystię, szacuje ich ryzyko zachorowania na COVID-19 jako niewielkie. Przedstawia idealny model komunii, gdzie język wysunięty jest w odpowiedni sposób, a oddech wstrzymany. Hostia z ręki księdza bezpiecznie trafia na język przyjmującego, tak jakby kontakt palców ze śliną był czymś niespotykanym. W rzeczywistości może wyglądać to inaczej, na co m.in. na tych łamach wielokrotnie zwracał uwagę o. Wacław Oszajca SJ.
W artykule Budaeva kontakt palców kapłana ze śliną jest wzmiankowany tylko przy opisie stresu, jakiego mogą doświadczać niektórzy wierni podczas przyjmowania komunii do ust. Autor nie lekceważy ich obaw ani nie odmawia im prawa do wyboru. Stwierdza nawet, że powinni jako pierwsi otrzymać komunię na rękę. Zachęca osoby przyjmujące komunię do ust do cierpliwego czekania na swoją kolej i wykorzystanie tego czasu na duchowe uzdrowienie. Przestrzega ich przed złudnym poczuciem wyższości wobec tych, którzy robią to inaczej. Jego zdaniem Kościół jako „instytucja boska i ludzka jest dużo większy niż poszczególne grupy ludzi, czy to konserwatyści, czy postępowcy”. Uważa, że różnorodność Kościoła jest cenna, i unika piętnowania którejkolwiek ze stron.
W warstwie teoretycznej tekst Budaeva jest popartą tekstami źródłowymi i dość wyważoną intelektualną dywagacją na temat bezpieczeństwa przedsoborowych praktyk Kościoła katolickiego. Autorowi nie można odmówić umiejętności prowadzenia ciekawego, empatycznego wywodu. Jednak publikacja tekstu w uznanym czasopiśmie naukowym nie jest równoznaczna z przeprowadzeniem empirycznych badań naukowych. Autorskie dzieło jednego człowieka to nie wynik prac zespołu badawczego czy kompleksowy projekt wydziału uniwersyteckiego.
Budaev potwierdza w swoim mailu, że w Bergen nie prowadzono badań empirycznych nad bezpieczeństwem komunii do ust, gdyż trudno byłoby przeprowadzić je na reprezentacyjnej próbie. Odcina się także od magicznego myślenia, wedle którego opłatek po przeistoczeniu nie podlega prawom fizyki i biologii. ©",ANNA JASTRZĘBIEC-WITOWSKA,28.06.2021,https://www.tygodnikpowszechny.pl/zdrowie-i-poboznosc-168178
22,JEST ŻYCIE NA STRYCHU,"Pamiętam podchmielonego górala, z którym czekałem na autobus. Zaczęliśmy rozmawiać i on mówi: panie, my mamy nietoperze, które nam kościół uratowały!","Izby, jasny lipcowy wieczór. Dolina zaczyna się przełęczą u stóp masywu Siwejki, kończy granicznymi słupkami. Asfalt zmienia się w szutrówkę, zabudowania w pastwiska, trzy potoki, potem las i Słowacja. Cerkiew to będzie sam środek doliny. Na zdjęciach wygląda to wyjątkowo malowniczo. Biała wieża kościoła i zielona buła Lackowej. Najwyższy szczyt Beskidu Niskiego, z tym łatwym do zapamiętania dziewięć dziewięć siedem nad poziom morza, i zabytkowa, pięknie wyremontowana cerkiew, tysiąc osiemset osiemdziesiąt coś.
Zuzanna Długosz, pseudonim „Baba z Gór”, to człowiek ­orkiestra. Łamigłówki dla dzieci? Owszem, są. Trochę za trudne? Nie szkodzi, są też kolorowanki dla przedszkolaków. Bilety? Będę mówiła, a syn w tym czasie pozbiera pieniądze. Słuchacze na kocykach, w półokręgu, zasłuchani. Pełna dyscyplina, czasem tylko śmielsze z dzieci postanawia na chwilę wprowadzić swoje porządki. Oto miastowi turyści na wakacyjnej pogadance.
Temat: nietoperze. Gwoździem programu mają być wieczorne wyloty jednego z europejskich przedstawicieli rzędu Chiroptera, który na strychu cerkwi ma letnią kolonię rozrodczą. Do zmroku jeszcze parę kwadransów, więc wprowadzenie jest długie i merytoryczne. Pomiędzy godziną siódmą a wpół do dziewiątej abstrakcyjny rzeczownik „nietoperz” zyskuje w głowach zgromadzonych całkiem pojemną definicję.
Badanie śrutówką
W Polsce żyje dwadzieścia siedem gatunków nietoperzy, przy czym im starsze źródło informacji, tym liczba ta jest mniejsza.
– Powodów jest parę. Raz, że obserwujemy gatunki, których dotychczas nie notowaliśmy. Dwa, że mamy i takie, które do tej pory uważaliśmy za inne – tłumaczy Rafał Szkudlarek, biolog, speleolog i chiropterolog. – I tak mamy na przykład od paru lat podkasańca wąskoskrzydłego, ­Miniopterus schreibersii, który wcześniej znany był po słowackiej stronie granicy, gdzie występował choćby w jaskini Aksamitka w Pieninach. Można się było domyślić, że skoro jest tak blisko, to musi tu zalatywać. I wreszcie kolega znalazł go w Ciężkowicach.
A więc plus jeden. Plus dwa to mogą być gacek szary i brunatny, których jakiś czas temu po prostu nie odróżniano i traktowano jak jeden gatunek, gacka wielkoucha. Podobnie było z karlikiem malutkim, który rozdwoił się wtedy, gdy okazało się, że nadaje na dwóch różnych częstotliwościach echolokacyjnych. Początkowo uznano to za dwa tzw. echotypy w ramach jednego gatunku. Potem jednak badania DNA kazały stwierdzić, że różnic jest więcej. W efekcie współczesne podręczniki znają karlika malutkiego i drobnego.
Nazwisko Szkudlarka padło tamtego lipcowego wieczoru w Izbach i od razu wylądowało w moim notesie. Spotykamy się na przełomie września i października. Dla chiro­pterologa to czas, gdy po tygodniach spędzonych na monitoringu stanowisk nietoperzy w całej Polsce siada do komputera, by obserwacje spisywać i analizować. Jesienią latające ssaki przenoszą się z letnich kolonii do zimowisk, gdzie – dzięki zmagazynowaniu pokaźnych ilości tłuszczu – przejdą w stan hibernacji. A wtedy nie należy im przeszkadzać.
Sezonowość tej pracy przypomina trochę roczny cykl ornitologa, który zajmuje się migrującymi ptakami. Ale, jak przekonuje Szkudlarek, to tylko pozory. – O ptakach generalnie wszystko wiadomo. Bierzesz lornetkę, łapiesz, obrączkujesz, wszystko jak na dłoni. Tymczasem gruntowne badanie nietoperzy umożliwiła dopiero technologia. Dawniej nie było takiej możliwości. Ktoś opisał kiedyś badania w Jaskini Nietoperzowej na Jurze Krakowsko-Częstochowskiej. Jak się strzeliło ze śrutówki, to ileś nietoperzy spadało z sufitu, ale trudno było nawet ocenić, jak dużo pozostało.
Detektor na taczkach
Jako działacz Polskiego Towarzystwa Przyjaciół Przyrody „Pro Natura” z Wrocławia Szkudlarek od ponad dwudziestu sześciu lat zajmuje się aktywną ochroną nietoperzy. Doświadczenie pozwala mu wskazać kilka punktów zwrotnych, dzięki którym możemy poszerzać naszą wiedzę o tych ssakach. Pierwszym było pojawienie się cienkich siatek do odłowu ptaków, które pozwoliły chwytać również nietoperze. Drugim, być może największym – wynalezienie detektora ultrasonicznego, czyli urządzenia, które przetwarza ultradźwięki na dźwięki słyszalne dla ludzkiego ucha. Po raz pierwszy dało się usłyszeć echolokację nietoperzy w terenie.
– Pamiętam – mówi Szkudlarek – pierwszy tego typu detektor, używany w Puszczy Białowieskiej. Był tak wielki, że powinno się go wozić na taczkach. Dziś wszystko jest mniejsze i poręczniejsze. Możemy słuchać i nagrywać te głosy w pełnym spektrum ich częstotliwości.
Najprostsze z detektorów – tzw. heterodynowe – pozwalają podsłuchiwać nietoperze nawet amatorom. Działają jak zwykłe radio z gałką wskazującą konkretną częstotliwość, na której wyłapują ultradźwięki i na bieżąco tłumaczą je na częstotliwości słyszalne. Szkudlarek: – Karlik drobny, o którym wspominaliśmy, nadaje najsilniej na częstotliwości 45 kHz. Karlik malutki na 55 kHz. Oczywiście nie jest tak, że słyszy się je wyłącznie na tych częstotliwościach. Sygnały są modulowane, ale na tej konkretnej częstotliwości natężenie jest największe. I to jest cecha charakterystyczna danego gatunku. Sygnały różnią się również strukturą, jesteśmy więc w stanie za pomocą prostej heterodyny, bez żadnej analizy komputerowej, wyłącznie ze słuchu, przypisać nietoperza, którego nie widzimy, do konkretnego gatunku. A jeśli nie gatunku, to przynajmniej rodzaju.
Kolejnym krokiem na drodze do badania nietoperzy była telemetria. Stało się to dopiero wtedy, gdy technologia pozwoliła zminiaturyzować nadajniki. Laik, który zna nietoperze tylko ze zdjęć, nie wie, jak niepozorne i drobne są to stworzenia. Żyjące w Polsce gatunki to maleństwa. Największe ważą raptem trzydzieści gramów, a więc tyle co wróbel. Rzadko to sobie uświadamiamy, zmyleni długością rozpiętych skrzydeł. Mikre rozmiary pozwalają większości nietoperzy wcisnąć się w najmniejszą szczelinę, by znaleźć schronienie przez zimnem i drapieżnikami.
Do zaskakujących faktów z życia nietoperzy dodać można jeszcze choćby to, że pływają, śpiewają, zawisają w locie niczym kolibry, a niektóre z nich polują również na lądzie, goniąc owady na czterech kończynach. Inne zjadają je bezpośrednio ze ścian budynków. Odpoczywają z głową w dół, bo pod sufitem znalazły ekologiczną niszę niezagospodarowaną przez inne gatunki.
Pełne wiaderko
Choć każdy gatunek ma swoją specyfikę, śledząc losy jednego można przyjrzeć się problemom ochrony całego rzędu zwierząt. Szkudlarek związał swoje zawodowe życie z podkowcem małym, jednym z najdrobniejszych polskich nietoperzy, o rozpiętości skrzydeł sięgającej dwudziestu pięciu centymetrów i masie do dziesięciu gramów. Podkowce mają brązowe futro, duże szpiczaste uszy, zaokrąglone skrzydła i krótki ogon. Podobnie jak np. nocki duże i orzęsione, na schronienia wybierają przestrzenie, po których mogą latać, a więc strychy lub – w zachodniej Europie – jaskinie. To odróżnia je od gatunków, które chronią się w szczelinach. Wisząc, podkowce otulają się błonami lotnymi skrzydeł. Przypominają wtedy wiszącą gruszkę lub kokon owada. Są góralami wśród nietoperzy – zamieszkują niemal wyłącznie obszary górskie i podgórskie.
Po II wojnie światowej podkowiec mały był w południowej Polsce gatunkiem raczej powszechnym. Uważano go za dominujący wśród nietoperzy Jury Krakowsko-Częstochowskiej. Ale potem przyszły lata 60. i 70. i rolnictwo zaprzyjaźniło się z silnie toksyczną chemią. Najpierw owadobójcze DDT, potem środki konserwacji drewna doprowadziły populację tego gatunku na skraj wymarcia. Z fauny paru europejskich państw w ogóle zniknął. W Polsce zostały pojedyncze osobniki.
– Na początku lat 90. – wspomina Szkudlarek – znaliśmy tylko jedną kolonię rozrodczą podkowca małego, w Jaworkach koło Szczawnicy. Sto osobników na strychu starej cerkwi. Kiedy byłem studentem, brałem udział w obozach naukowych poświęconych szukaniu podkowca. Robiliśmy odłowy, nasłuchy, chodziliśmy po kościołach. Znajdowaliśmy miejsca, w których natykaliśmy się na jego ślady czy zasuszone odchody. To były przede wszystkim budynki sakralne. Ale samych nietoperzy nie było. Przez to, że nie chowa się w szczeliny, tylko bezczynnie wisi, podkowiec był łatwy do wybicia. Kiedyś robiliśmy inwentaryzację w Krempnej, to jest sam środek Magurskiego Parku Narodowego. Pytam kogoś o nietoperze na strychu i słyszę: „Tak, były, zebraliśmy całe wiaderko i zakopaliśmy w ogrodzie”.
Pierwszym działaniem były rozmowy z proboszczami. Chodziło o to, żeby w tych miejscach, w których dawniej były podkowce, rozszczelnić strychy. Zrobić niewielkie otwory wlotowe, przez które nietoperze mogłyby dostać się do środka, a potem wylatywać na żer. Zwykle działało. Odtworzono dawne kolonie, a w Pienińskim Parku Narodowym udało się utworzyć zupełnie nową.
Kolejny etap odtwarzania populacji podkowca małego to zaskakująca opowieść, w której ochrona przyrody miesza się z ratowaniem zabytków. Wiejskie kościoły, w których żyły nietoperze, zwykle były w opłakanym stanie. W czasach sprzed akcesji Polski do Unii Europejskiej brakowało środków na proste remonty. W Jaworkach udało się przygotować gont na wymianę dachu, ale porzucono ten pomysł, kiedy kościelny zatruł się oparami impregnatu do nasączenia drewna. Mieszkańcy uznali, że skoro ich nie stać na prawdziwy remont, to zbudują sobie obok małą kaplicę. Ostatecznie pomoc przyszła z zagranicy – pieniądze dało Frankfurckie Towarzystwo Zoologiczne. Pewne środki udało się także wygospodarować wojewódzkiemu konserwatorowi przyrody z Nowego Sącza. W 1996 r. dach pokryła blacha. Tym samym udało się uratować i zabytek, i kolonię podkowca.
Metoda sprawdziła się w wielu innych zabytkowych obiektach, w których mieszkały nietoperze. – Bardzo ważne – podkreśla Szkudlarek – było to, że dla mieszkańców nietoperze stały się czymś pożądanym. Pamiętam nieco podchmielonego górala gdzieś w Małopolsce. Czekaliśmy na autobus, zaczęliśmy rozmawiać i on mówi: panie, my mamy nietoperze, które nam kościół uratowały! To był skok jakościowy: od zwierząt pogardzanych i zabijanych do takich, które ratują kościoły.
Z czasem w działania zaangażowały się m.in. regionalne dyrekcje ochrony środowiska i lokalne kurie. Podkowce – z pewną pomocą ludzi – uratowały łącznie ponad pięćdziesiąt budynków sakralnych. Wśród nich cerkiew w Izbach z drugiej połowy XIX w. W Polsce żyje dziś między czternaście a szesnaście tysięcy przedstawicieli tego gatunku i jest to jedna z większych krajowych populacji na kontynencie. Stało się tak dzięki „Programowi ochrony podkowca małego”, finansowanemu m.in. z funduszy unijnych. To jeden z największych tego typu programów w Europie, czym – jak podkreśla Szkudlarek – warto się chwalić.
Kraina podkowca
W Izbach zapada zmrok. Co miało zostać powiedziane, wybrzmiało. Słuchacze przenieśli się z kocyków pod północną ścianę cerkwi. Oczy skierowane są na kilka prostokątnych otworów, z których mają wylatywać podkowce. Lipcowy wieczór jest jasny, więc celuje również parę obiektywów.
„Baba z Gór” tłumaczy rolę drzew, które rosną dookoła kościoła. Dzięki nim sygnał echolokacyjny nietoperza ma się od czego odbić, więc zwierzę już na starcie ma świetne rozeznanie w terenie. Kiedy nie ma drzew, nietoperz leci w dół wzdłuż ściany budynku, a potem tuż nad ziemią, gdzie czekają na niego kuny i koty. Ważny jest też brak lamp ulicznych i iluminacji, które opóźniają zapadnięcie ciemności, a tym samym skracają czas żerowania. Wreszcie słychać pierwsze westchnięcia. Czarny kształt przeleciał nad głowami zgromadzonych, a zaraz za nim kolejne. Nie ma w tym żadnych fajerwerków, ale zainteresowanie wydaje się szczere.
Kraina podkowca nie jest obszarem geograficznym w ścisłym tego słowa znaczeniu. Raczej marką turystyczną i sposobem zainteresowania społeczeństwa problematyką ochrony wycinka przyrody. Obejmuje całe pasma Sudetów i Karpat wraz z ich przedgórzami. Pięć województw z małopolskim i śląskim na czele. Są też logotyp, znak jakości i złoty medal, którymi „Pro Natura” nagradza instytucje i obywateli zaangażowanych w sprawę podkowca.
Chodzi o to, żeby ludzie zaczęli się tym podkowcem chwalić. Ale na działaniach promocyjnych i edukacyjnych się nie kończy. – Większość stanowisk, które udało się odtworzyć, istnieje tylko dlatego, że co roku je monitorujemy – mówi Szkudlarek. – Czasami udaje nam się w ostatniej chwili zapobiec tragedii. Przyjeżdżam do jakiegoś kościoła i widzę siatki w oknach. Bo ptaki wlatywały. Myślę, że już po nietoperzach, że w środku znajdę same truchła podkowców. Na szczęście okazuje się, że siatki są dopiero od trzech dni. Wchodzę na strych, a tam siedemdziesiąt nietoperzy, ciągle żywych.
Inny przykład: Krynica-Zdrój, zabytkowa cerkiew, w której zamieszkały podkowce i nocki duże. Któregoś roku wszystkie nocki – ponad czterysta nietoperzy – zniknęły. Winne były reflektory iluminacji, którą sezon wcześniej gmina zamontowała na świątyni. „Pro Naturze” udało się załatwić ich likwidację. Kolonia zaczęła się mozolnie odtwarzać. Znalazły się pieniądze na remont. Nowy dach, wieżyczki, ogromna inwestycja. Gmina postanowiła się nią pochwalić. Kiedy współpracownik Szkudlarka przyjechał sprawdzić, co słychać u nietoperzy, ujrzał podnośnik i robotników montujących na cerkwi nowe oświetlenie. Na szczęście urzędnicy jeszcze raz wyrazili zrozumienie dla potrzeb nietoperzy.
– To mozolna praca i coraz częściej uświadamiamy sobie, że nie wszystko da się zrobić – mówi Szkudlarek. – Środowisko wciąż się zmienia. I będzie się zmieniać. Nawet jeśli uda się nam w nienagannym stanie zachować kościółek i przypilnować, żeby nikt nie montował oświetlenia, po jakimś czasie okaże się, że powstała nowa ulica albo osiedle, że las się odsunął albo wycina się drzewa wzdłuż potoku, nad którym latały nietoperze. Ochrona takich miejsc staje się coraz mniej skuteczna, za to coraz kosztowniejsza. Przykład z Niemiec, niedaleko Jeny, gdzie kilka lat temu zaproszono nas na objazd terenu związany z ochroną podkowca. Kościół, żerowisko, niedaleko miejsce zimowania. A pomiędzy jednym a drugim planowana autostrada. Na szczęście udało się przewalczyć, żeby schować ją w tunelu. Powiedzmy sobie szczerze: za pieniądze, które na ten tunel wydano, można by wyremontować całą masę budynków, uratować mnóstwo stanowisk.
Tym bardziej że, jak słusznie zauważa Szkudlarek, z kraj­obrazu polskiej wsi znika instytucja strychu. Stare domy rozpadają się, a nowe, które powstają w ich miejsce, są energooszczędne, więc szczelne i zagospodarowane co do metra kwadratowego. Jedną z prób znalezienia nowej niszy dla nietoperzy jest wspólny projekt „Pro Natury” i Lasów Państwowych. Polega na budowaniu nowych budynków-wież przeznaczonych wyłącznie dla nietoperzy. W lasach, z dala od wsi i terenów potencjalnych nowych inwestycji. Pierwszy taki dom powstał w wyludnionej osadzie wewnątrz Roztoczańskiego Parku Narodowego. Z zewnątrz wygląda na zwykłą drewnianą chałupę z zewnętrzną piwniczką. Jego jedyną funkcją jest dawanie schronienia nietoperzom. I choć efektów takich prac trudno spodziewać się szybko, pierwsze cztery zwierzęta wprowadziły się niemal od razu.
Borowiec piłkarski
Ktoś mógłby powiedzieć, że to mozolne odwracanie procesów synantropizacji, jakie zaszły w ekologii nietoperzy wiele wieków temu. Wtedy, gdy z lasów zaczęły znikać stare dziuplaste drzewa i wykroty, a do jaskiń coraz częściej zaglądali ludzie. Najciemniej okazało się pod latarnią – na opuszczonych strychach, gdzie nikt nie zagląda. Teraz, dla ich własnego dobra, trzeba nietoperze znów wyprowadzić z dala od ludzi.
Kiedy wymyślał projekt z wieżami, Szkudlarek zakładał, że to inwestycja na zapas. Zaczątek czegoś, co przyda się za dekadę lub dwie. Ale plany zweryfikowała pandemia. I wcale nie chodzi o plotkę, że nietoperze to rezerwuar wirusa. – Ludzie zaczęli się masowo wyprowadzać z miast na wieś. A jak miastowy kupuje dom na wsi, to nie chce dookoła siebie przyrody. W jednej z regionalnych dyrekcji ochrony środowiska usłyszałem, że dostają średnio w tygodniu dwa wnioski o zgodę na usunięcie nietoperzy z budynku, do którego ktoś się właśnie wprowadza. Możemy jeździć, przekonywać, żeby dać im spokój, ale czasami odbijamy się od ściany. Któregoś razu pojechaliśmy do pani, która kupiła domek w środku lasu. Skarżyła się, że ma nietoperze. Obejrzeliśmy dom, strych, nietoperzy nie znaleźliśmy. Okazało się, że one po zmroku latają po podwórku. Skandal, dzikie zwierzęta w środku lasu.
To jak przekonywać, by dać nietoperzom szansę? Odpowiedź: – Przede wszystkim mówimy o komarach. Obiegowa teoria głosi, że jeden nietoperz jest w stanie zjeść w ciągu nocy dwa tysiące komarów. Wraz ze zmieniającym się klimatem w Europie pojawia się coraz więcej przenoszonych przez owady chorób, takich jak malaria czy denga. Jesteśmy na nie kompletnie nieprzygotowani. Może się okazać, że ten nietoperz ochroni nas nie tylko przed swędzeniem, ale i uratuje nam życie.
Warszawa, środek jesieni, ciepły wieczór na Stadionie Narodowym, gdzie dwudziestu dwóch facetów ugania się za piłką. Nad ich głowami, w świetle jupiterów, przy tumulcie i wrzawie trybun, uwijają się ciemne sylwetki. Borowce wielkie, zgaduję, największe z polskich nietoperzy. Długodystansowi migranci, latają nawet na dwa tysiące kilometrów, a polować zaczynają jeszcze za dnia. Nietoperz, jeden niepozorny rzeczownik, a tyle nowych znaczeń, kontekstów, spostrzeżeń. ©",ADAM ROBIŃSKI,18.10.2021,https://www.tygodnikpowszechny.pl/jest-zycie-na-strychu-169389
23,SŁOWA BISKUPA BŁĘDNE I GROŹNE,"Podczas gdy wobec epidemii koronawirusa Episkopat zaleca dyspensę od niedzielnej mszy, abp Dzięga w liście pasterskim wyraźnie sugeruje, że nie można się zarazić przez wodę święconą ani przez komunię świętą do ust.","Abp Andrzej Dzięga napisał – wczoraj! – list pasterski do wiernych diecezji szczecińsko-kamieńskiej, który jest czytany podczas dzisiejszych mszy św., m.in. w katedrze, z transmisją online. Biskup wprawdzie wydał dostępne na stronach internetowych diecezji zarządzenie, by – zgodnie z przepisami państwowymi – na mszy nie było więcej niż 50 osób. Jego list jednak zawiera treści, które nie mają uzasadnienia teologicznego, a sugerują zachowania bardzo niebezpieczne dla zdrowia i życia ludzi w czasie rozszerzającej się pandemii.
Hierarcha zachęca: „Nie lękajcie się sięgać z wiarą po wodę święconą”. Boi się jej bowiem – twierdzi arcybiskup – diabeł, zaś „duszpasterze dbają, by była zawsze świeża i odnawiana przynajmniej raz w tygodniu. W razie potrzeby, woda w kropielnicach jest wymieniana dosłownie każdego dnia”.
W nawiązaniu do dzisiejszych czytań mszalnych abp Dzięga rozwija też refleksję nad wartością Eucharystii, w której spotykamy Jezusa. Byłoby to całkiem zrozumiałe i uzasadnione, gdyby nie łączyło się z bardzo wyraźnym apelem do wiernych: „Nie lękaj się, Siostro i Bracie, jeśli tylko możesz, przyjmować Świętej Komunii na kolanach i do ust”, związanym z uzasadnieniem, że „Chrystus nie roznosi zarazków ani wirusów”.
Słowa metropolity szczecińsko-kamieńskiego wyraźnie sugerują, że nie można się zarazić koronawirusem przez używanie wody święconej, a na pewno nie – przez przyjmowanie komunii świętej do ust. Są to stwierdzenia teologicznie błędne, empirycznie fałszywe i społecznie niebezpieczne.
CZYTAJ TAKŻE: Komunia też podlega prawom biologii >>
Błąd teologiczny polega na niezrozumieniu prawdy o wcieleniu Boga i opierającej się na niej nauki o Eucharystii. Katolicka wykładnia, sformułowana na Soborze Chalcedońskim, uznaje, że we wcieleniu nie nastąpiło zmieszanie natur boskiej i ludzkiej – lecz że ta druga zachowała wszystkie swoje właściwości. W konsekwencji ludzka natura Jezusa zachowała także wspólną nam wszystkim podatność na choroby. Gdyby koronawirus szalał na Bliskim Wschodzie w czasach Jezusa, On także mógłby się zarazić i zarażać innych. Kwestionowanie tego jest możliwe tylko w teologicznym kontekście bardzo bliskim niektórym wczesnochrześcijańskim herezjom: monofizytyzmu lub doketyzmu.
Gdyby koronawirus szalał na Bliskim Wschodzie w czasach Jezusa, On także mógłby się zarazić i zarażać innych.
Katolicka nauka o Eucharystii uznaje zaś, że konsekrowane chleb i wino, choć stają się Ciałem i Krwią Pana, to w swojej fizycznej warstwie zachowują własności materii, z której są zrobione. W konsekwencji wirus może się na nich przenosić tak samo, jak na każdym innym kawałku chleba i w każdej innej kropli wina.
Jeśli jest tak z konsekrowanymi chlebem i winem, to tym bardziej z wodą święconą. Przenosi ona wirusa, jak każda inna woda.
To więc bardzo dziwne i smutne zarazem, że biskup szczecińsko-kamieński rozwija w swoim liście teologię, która bliższa jest starożytnym herezjom niż katolickiej ortodoksji. Tragiczne jest zaś to, że ta teologia może przynieść społecznie katastrofalne skutki. Wielu ludzi, zwiedzionych biskupią argumentacją, podaną dodatkowo z biskupim autorytetem, może podjąć działania niebezpieczne nie tylko dla ich własnego zdrowia i życia – lecz także narażające zdrowie i życie ich bliskich.
Ten list to przejaw nieodpowiedzialności.
Zobacz więcej:
Serwis specjalny: pandemia koronawirusa
""Tygodnik"" na kwarantannę - wybór najlepszych tekstów dostępny bezpłatnie ",PIOTR SIKORA,15.03.2020,https://www.tygodnikpowszechny.pl/slowa-biskupa-bledne-i-grozne-162565
24,W NUMERZE PISZĄ,,"OLAF OSICA jest politologiem, dyrektorem Ośrodka Studiów Wschodnich im. Marka Karpia, wcześniej był m.in. ekspertem Centrum Europejskiego Natolin. W ""Temacie Tygodnika"" komentuje zakończony właśnie szczyt NATO w Newport.
ZUZANNA RADZIK jest teolożką i publicystką, obecnie kończy pracę nad książką „Kościół kobiet”. W dziale ""Wiara"" pisze o wyróżnionej przez Watykan i niedocenianej w Polsce teolożce feministycznej Elżbiecie Adamiak.
ANDRZEJ MUSZYŃSKI jest pisarzem i reporterem, autorem „Południa”, nominowanego do Nagrody im. Beaty Pawlak, stypendystą Fundacji Herodot im. Ryszarda Kapuścińskiego. W dziale ""Świat"" pisze o tym, jak Ghana boi się wirusa ebola.
BŁAŻEJ HRAPKOWICZ jest krytykiem filmowym i kulturoznawcą, tegorocznym laureatem nagrody im. Krzysztofa Mętraka. W dziale ""Kultura"" pisze o wchodzącym na antenę polskiej telewizji serialu „Fargo”, inspirowanym kultowym filmem braci Coen.",TP,08.09.2014,https://www.tygodnikpowszechny.pl/w-numerze-pisza-24091
25,NIESZCZEPIONYCH NIKT NIE DYSKRYMINUJE,"Prof. Włodzimierz Wróbel, prawnik: Kiedy w Polsce zaczynamy mówić o poświęceniu się dla innych, spotykamy się zwykle z przychylnością. Być może przypominając, że szczepimy się dla innych, osiągnęlibyśmy lepszy efekt.","MARCIN ŻYŁA: Czy można wprowadzić obowiązkowe szczepienia przeciwko COVID-19?
WŁODZIMIERZ WRÓBEL: Można. Związane z nimi ograniczenie prywatności nie rodzi szczególnych niebezpieczeństw. Nie jest też nadmierną ingerencją w sferę nietykalności cielesnej. W takim duchu wypowiadał się już Europejski Trybunał Praw Człowieka.
A czy się powinno?
Tu trzeba by się zastanowić nad efektywnością przymusu. Każda ingerencja w sferę wolności powinna być usprawiedliwiona.
To jak usprawiedliwiłby Pan tę ingerencję?
W przypadku koronawirusa zagrożenie śmiercią i poważnymi powikłaniami jest bardzo duże. Pandemia podkopuje też inne interesy naszej wspólnoty – myślę o zamykaniu gospodarki albo przeciążeniu systemu ochrony zdrowia i wzroście umieralności, także na inne choroby. To uzasadnia podjęcie kroków, w których jednostka musi zrezygnować z części swojej autonomii i wolności na rzecz innych.
Inna sprawa, że wprowadzenie obowiązku szczepień to jeden z wielu możliwych sposobów walki z pandemią. Być może niewykorzystany jest potencjał innych metod. Tym bardziej że gdy coś jest obowiązkowe, ludzie mogą się temu częściej przeciwstawiać albo utożsamiać ten obowiązek z państwem, którego nie lubią. Mądra władza musi się zastanowić, czy decydując się na to rozwiązanie, nie wyleje dziecka z kąpielą.
To w jaki sposób można opowiadać o szczepieniach np. na Podhalu, o którym piszemy w tym numerze „Tygodnika”? Są tu gminy, gdzie poziom wyszczepienia ledwie przekracza 13 proc.
Akurat Podhale nie kojarzy się z regionem, w którym neguje się potrzebę solidarności społecznej. Zresztą w ogóle w Polsce, kiedy zaczniemy mówić o poświęceniu się dla innych, raczej spotykamy się z przychylnością. Być może właśnie wykorzystując tę wrażliwość, która – wciąż w to wierzę – charakteryzuje nas jako wspólnotę, przypominając, że szczepienie wykonujemy dla innych (rodziny, sąsiadów, mieszkańców naszej miejscowości), osiągnęlibyśmy lepszy efekt.
Do tego jednak trzeba przemyślanej polityki. Podobnie potrzeba jej do przekazania wiedzy o istocie wirusa, który może mutować, zagnieżdżać się w różnych środowiskach i miejscach, jeżeli będzie miał możliwość transferu.
Szczepienia to kolejny przykład sporu – po dyskusjach o różnych wątkach tzw. wojny kulturowej czy kłótni o uchodźców – w którym mierzymy się z lękami. Uzasadnionymi czy nie – to już inna sprawa. Ale na pewno odczuwanymi. Czy państwo ma możliwość, aby te lęki jakoś „objąć”?
Trzeba rozmawiać – to jedyny sposób rozładowania lęku. Zwłaszcza takiego, który ma źródło nawet nie w niewiedzy, lecz w niepewności. Tymczasem udział Polaków w rozmowie o sprawach publicznych jest niewielki.
Przekaz, który byłby najskuteczniejszy, powinien być oparty na idei solidarności społecznej, dbałości jednych o drugich. Kłopot w tym, że od kilku lat sprawowanie władzy przez rząd faktycznie polega na generowaniu strachów i podziałów, mówieniu radykalnym językiem o niektórych grupach społecznych. Trudno, żeby ci sami politycy nagle zamienili się w gołąbki solidarności społecznej. Nikt im nie uwierzy.
Od początku pandemii komunikaty płynące ze strony państwa przypominają nam, że jest ono aparatem przymusu. Ale jest przecież także podstawą wspólnoty. Czy da się o nią zadbać?
To już pytanie o profesjonalizm polityków. To do nich należy tłumaczenie, dlaczego powinniśmy coś robić – w sensie odpowiedzialności moralnej czy społecznej. Takich polityków nam jednak brakuje.
Mało tego: w państwie funkcjonują inne struktury, które oddziałują na naszą świadomość zbiorowego obowiązku. Potężną, ogromną wspólnotą jest Kościół katolicki. Szkoda, że płynące od niego komunikaty są tak niejednoznaczne. Cieszymy się, że jakiś biskup – wreszcie, po tylu miesiącach – zapowiedział, że będzie zachęcał do szczepień. A to przecież powinno było nastąpić już dawno temu.
Wszystko to generuje uczucie niepewności. Ludzie zasadniczo są zdystansowani do państwa, państwo zachęca do szczepień, a proboszcz nie mówi o tym nic. Może więc szczepienia nie są warte takiego zachodu? Zwykle przecież to w kościele najczęściej słyszymy o obowiązkach moralnych. Mamy teraz uwierzyć, że państwo stało się bardziej etyczne od Kościoła?
Jest też kwestia strategii. Może należałoby się zastanowić nad sensem utrzymywania obowiązku noszenia maseczek w sklepach? Dziś jest to przepis masowo naruszany. Jeśli wariant Delta okaże się groźny, łatwiej byłoby wprowadzić taki obowiązek na nowo, niż powiedzieć obywatelom: „OK, to od teraz zaczynamy traktować prawo poważnie”.
Pandemia jest trudna także w tym sensie, że wymaga zrozumienia dość skomplikowanych mechanizmów biologicznych. Dopiero gromadzimy wiedzę na temat wirusa. Na początku nawet od specjalistów mogliśmy słyszeć rozbieżne komunikaty na temat sensowności pewnych zachowań. Było to obiektywne – nie umieliśmy czegoś wytłumaczyć, bo wielu rzeczy nie wiedzieliśmy. Ale przecież teraz możemy już w sposób w miarę pewny mówić o tym, co jest konieczne, a co nie, aby chronić się przed wirusem.
W kilku krajach Europy przeprowadzono kiedyś badania bezpieczeństwa w ruchu drogowym. Okazało się, że tam, gdzie nadmiernie stosowano reguły ograniczenia prędkości – np. znak nakazujący zmniejszyć prędkość stawiano na wieleset metrów przed miejscem, w którym rzeczywiście występowało zagrożenie – ludzie przestawali zwracać na nie uwagę. Tam natomiast, gdzie znaki stawiano z rozwagą i większym zaufaniem do kierowców, okazywało się, że jeżdżą oni bezpieczniej.
Podobny mechanizm działa w zakresie reguł sanitarnych. Widzimy, że jest ich dużo, podejrzewamy że są przesadzone – nawet specjalistom trudno uzasadnić, że to na wszelki wypadek – gdy zaś przyjdzie realne zagrożenie, przestaniemy zwracać na nie uwagę.
Interwencja państwa powinna być ostatecznością?
To po pierwsze. Po drugie, musi jej towarzyszyć jednoznaczny i prosty przekaz.
Ale wprowadzenie obowiązkowych szczepień przeciw covidowi – to byłaby interwencja państwa razy sto.
Tak, ale proszę zwrócić uwagę na to, o czym już dyskutuje się we Francji i Grecji. Rozważa się obowiązkowość szczepień wśród grup, które są najbardziej narażone na transmisję – np. w służbach medycznych. Rozwiązanie nie musi polegać na tym, że będziemy się przymusowo szczepili wszyscy.
Prezydent Emmanuel Macron zapowiedział, że we Francji szczepienia nie będą obowiązkowe, ale osoby niezaszczepione nie będą mogły wejść do kawiarni, centrum handlowego czy placówki medycznej ani podróżować na długich trasach. W efekcie już 1,5 mln Francuzów zapisało się na szczepienia. Władza wysłała komunikat: nie musicie się szczepić, ale jeśli tego nie zrobicie, bardzo utrudnimy wam życie.
Z drugiej strony, w Polsce impulsem do podjęcia szczepień, zwłaszcza przez ludzi młodych, była informacja, że nie wjadą do Chorwacji bez szczepienia. To wystarczyło, żeby wielu ruszyło do punktów szczepień. I nie było dyskusji o segregacji.
Inny przykład. Przez długie miesiące nasze domy pomocy społecznej były odizolowane od świata. Teraz jest już możliwość bezpiecznych odwiedzin w tych domach przez osoby zaszczepione. I to nie jest tak, że wymyślamy kary dla tych, którzy nie chcą się szczepić – realizujemy po prostu głęboką potrzebę tych, którzy od dawna czekają na odwiedziny. Nazywanie tego dyskryminacją osób nieszczepionych to aberracja.

Akcja billboardowa ruchów ­antyszczepionkowych na drogach Podhala, Ustup k. Zakopanego, 16 lipca 2021 r. Fot. MACIEK JONEK DLA „TP”
To, że są ludzie, którzy nie chcą się szczepić, nie może powodować, że zaszczepieni byliby ograniczeni w swoich prawach. Tym bardziej że szczepionka jest powszechna – szczepić się może każdy, i to za darmo.
Przeciwnicy szczepień mówią, że ograniczana jest ich wolność. Nie jest?
Jest! Ale znajdziemy przecież wiele sytuacji, w których nasza wolność jest ograniczana – przypomnijmy sobie, ile było buntu, gdy wprowadzono obowiązek stosowania pasów bezpieczeństwa przez wszystkich w samochodzie. W przypadku pandemii chodzi o coś innego – coś od siebie musimy dać innym. I to coś, co staje się warunkiem funkcjonowania życia społecznego. Nic w tym nadzwyczajnego, że w takich warunkach często trzeba to poświęcenie realizować w znacznie większym zakresie niż wówczas, gdy jest bezpiecznie.
A czy nieszczepieni są dyskryminowani?
Kiedy dobro i potrzeby ludzi można realizować w bezpieczny sposób, a ktoś się nie zgadza na te reguły gry – to nie jest żadna dyskryminacja. Jest to po prostu dostosowanie realizacji pewnych potrzeb – choćby potrzeby uczestniczenia w koncercie czy zjedzenia kolacji w restauracji – w taki sposób, by mogło się to odbywać bezpiecznie dla wszystkich.
To tak, jakby powiedzieć, że ktoś, kto nie potrafi prowadzić samochodu, jest dyskryminowany, ponieważ nie został dopuszczony do ruchu drogowego.
Rozmawiamy o starciu dwóch wartości – dobra wspólnego i wolności jednostki. W obszarze idei już od stuleci akcent pada na tę drugą. Wobec takiego dylematu stajemy głównie w sytuacjach ekstremalnych – wojny, katastrof i zarazy.
To „Tygodnik” pisał niedawno o tym, że jako społeczeństwo nie przeżyliśmy w związku z covidem żałoby. Politycy nie lubią pokazywać, że przegrywają w walce z epidemią. Nie odbyła się więc żadna publiczna debata o tej największej w Europie liczbie osób, które zmarły w Polsce w minionym roku. W sytuacji takich traum – jedną z nich była np. powódź w 1997 r., gdy zalewało Wrocław – ludzie się mobilizują i nie mają problemu z tym, żeby przyjąć na siebie zobowiązania, nawet prawne, do pomocy innym. Ale do naszej świadomości nie dotarła informacja o tym, co się rzeczywiście wydarzyło.
Państwu wciąż brakuje strategii. Ze swojej młodości pamiętam, jak propagowano akcję krwiodawstwa, czyli dobrowolnego działania nakierowanego na ratowanie życia. Był czas, gdy dostawało się zwolnienie z pracy na jeden albo i dwa dni. Jeden z członków mojej rodziny, który chciał się zaszczepić przeciwko covidowi, miał następnego dnia dużo obowiązków w pracy. Mówił, że nie może sobie pozwolić na szczepienie, bo nie wie, jak się będzie czuł. Naprawdę nie stać nas na to, aby każdy zaszczepiony dostawał dwa dni zwolnienia?
A czy ryzyko niepożądanych odczynów poszczepiennych, a nawet śmierci – np. w wyniku skierowania na szczepienie osoby z przeciwwskazaniami – choćby u jednej osoby nie powinno być, co do zasady, argumentem obalającym postulat obowiązkowych szczepień?
Spójrzmy na to inaczej. Na rynek wprowadzana jest gigantyczna liczba nowych farmaceutyków. Zachęcamy ludzi do ich brania. Podajemy leki dzieciom, często nie pytając ich o wiedzę i zgodę. W wielu zawodach wymagamy działań, podejmowania badań czy prowadzenia diagnostyk, które również, w jakimś procencie, mogą stanowić niebezpieczeństwo dla zdrowia. Pamiętam czasy, kiedy wprowadzono na masową skalę rentgen płuc jako technikę diagnostyczną. To przecież też jest ingerencja w ludzki organizm – nawet większa niż szczepionka.
Czytaj także: Aktywny antyszczepionkowiec, bezradny wójt, bierny pleban. I zalękniony, a czasem podejrzliwy obywatel. Ze szczepieniami na Podhalu jest jak wszędzie, tylko trochę bardziej.
  Wydaje się nam czasem, że świat, który tworzymy, jest absolutnie bezpieczny. Ale tak nie jest. Mamy system badań technicznych pojazdów, a i tak zdarzają się wypadki, nawet wtedy, gdy kierowcy jeżdżą bezpiecznie. Istotne, że zagrożenie, z którym się teraz mierzymy, jest znacznie bardziej prawdopodobne – a niekiedy wręcz pewne – niż ryzyko powikłań po szczepionce. Ba, statystycznie można wykazać, ile osób umrze, jeśli nie będziemy się szczepić.
Czy pandemia zmieni nasze myślenie o wolności jednostki?
Niechętnie uczestniczę w debatach, w których ten problem ukazywany jest jako zero-jedynkowy. Czyli albo wolność, albo komunitaryzm bądź dyktatura większości nad jednostką. Takie ustawianie debaty jest lenistwem umysłowym. Świat, w którym funkcjonujemy, jest skomplikowany i wymaga daleko idących rozróżnień.
A wracając do pytania: już się zmieniliśmy. I zmienimy się jeszcze bardziej. Po pandemii będziemy w pewnym stopniu – mam taką nadzieję – ograniczali swoją wolność dla dobra innych. Oczywiście na określonych warunkach. Dyskusja powinna się toczyć wokół stopnia takiego poświęcenia. Ostatnie miesiące uświadomiły nam z całą mocą, że coś, co rozgrywało się we Wrocławiu podczas powodzi, może się stać udziałem każdego obywatela tego państwa. Na masową skalę musieliśmy sobie odpowiedzieć na pytanie: czy ja od siebie mam dać coś innym? I czy w takim razie można mnie do tego zmusić? Ale zgoda na szczepionkę nie ma nic wspólnego z pełną rezygnacją z naszej autonomii. ©℗
PROF. WŁODZIMIERZ WRÓBEL jest kierownikiem Katedry Prawa Karnego Uniwersytetu Jagiellońskiego oraz sędzią Sądu Najwyższego. W 2020 r. Fundacja Court Watch Polska wyróżniła go tytułem Obywatelskiego Sędziego Roku.","WŁODZIMIERZ WRÓBEL, MARCIN ŻYŁA",19.07.2021,https://www.tygodnikpowszechny.pl/nieszczepionych-nikt-nie-dyskryminuje-168401
26,OBYWATELSKIE ESPRESSO,Mieszkający w Polsce Białorusini do niedawna nawet nie utrzymywali między sobą kontaktów. Na fali protestów w ojczyźnie budzą się i oni.,"Yahor Kandratsiuk produkuje czarne, milicyjne pałki. To rekwizyty na performans. A Sasza Reznikow szykuje się do występu. Zaśpiewa białoruską balladę ludową, która stała się pieśnią opozycji. – Nasz performans to wizualizacja przemocy i gwałtu na narodzie. Ale kreatywność już została uwolniona, a wraz z nią setki tysięcy ludzi zdolnych do tworzenia nowej rzeczywistości – mówi Viktoria Hardzei, jedna z organizatorek ­akcji.
Imigranci się liczą
Yahor mieszka w Polsce nieco ponad rok, w Gdyni ledwie od paru tygodni. Sasza jest 14 lat w Polsce, z czego 10 w Gdyni. Obu zaskoczyły masowe protesty w ojczyźnie i brutalność, z jaką odpowiedziała władza. – Przez te wszystkie lata nie miałem kontaktu z Białorusinami. Zajmowałem się głównie sztuką, a do polityki praktycznie się nie odnosiłem – mówi Sasza Reznikow, który w 2010 r. debiutował na deskach Teatru Muzycznego w Gdyni w sztuce „Lalka”.
Historia Yahora jest analogiczna, choć krótsza. Jako informatyk dostał pracę w firmie w Pomorskim Parku Naukowo-Technologicznym. – W Polsce mieszkam od początku lata 2019 roku. Choć na Białorusi brałem udział w protestach, to przez pierwszy rok tutaj nie miałem żadnych znajomości z Białorusinami. W Trójmieście nie znałem nikogo z Białorusi jeszcze do początku tego lipca, a okazało się, że sporo nas tu mieszka – uśmiecha się Yahor ubrany w koszulę z białoruskim haftem ludowym, którą kupił w kraju podczas ostatniej wizyty w rodzinnym Brześciu. – Jak zacząłem poznawać ostatnio innych Białorusinów, mówili to samo. Że mieszkali tu przez długi czas bez żadnego kontaktu z rodakami, a potem to wszystko wybuchło.
Białorusini, którzy osiedlają się w Polsce, szybko wsiąkają w polskie społeczeństwo, uczą języka, zarabiają pieniądze, wychowują dzieci. – Łatwo się asymilują albo udają Rosjan. Jakiś czas temu poszłam do wegańskiej knajpki, gdzie baristą jest Białorusin. Zagadałam więc po naszemu, a ten mnie pyta, czemu mówię do niego po białorusku? – opowiada Nadzieja Dąbrowska Viarbouskaya, która organizowała w Trójmieście różne akcje solidarności z białoruskim narodem.
W Warszawie byli zawsze aktywni, jednoczyli się i organizowali koncerty „Solidarni z Białorusią”. Demonstracje, pikniki w Noc Kupały. W innych miastach było z tym gorzej. Motorami trójmiejskiej integracji są od lat kobiety. Jak Lenka Janukowicz z Gdańska i Viktoria Hardzei z Sopotu. Obie przyjechały tu 10 lat temu dzięki Programowi Stypendialnemu im. Konstantego Kalinowskiego dla Białorusinów niemogących ze względów politycznych studiować w kraju. Lenka za udział w protestach po wyborach prezydenckich w 2010 r. została wyrzucona z uczelni. Viktorię do Polski wysłał ojciec. – Na Białorusi nikt, kto ma odmienne zdanie, nie może czuć się bezpiecznie. Ojciec do tej pory cieszy się, że nie jestem tam, bo znając mój charakter, to już bym była nieżywa albo ledwo żywa – mówi Viktoria.
Jak hitlerowcy
– Nasza noblistka Swiatłana Aleksijewicz na początku myślała, że Białorusini to jest taki nie-naród, który mówi półjęzykiem. A teraz widzi, że to jest naród, który zadziwił cały świat. Jestem tego samego zdania: o Białorusi, która zawsze była taka cicha, skromna, zachowawcza, teraz zrobiło się głośno – opowiada w teatralnym korytarzu 34-letni Sasza Reznikow.
Przed wyjazdem z kraju w 2006 r. też uczestniczył w powyborczych manifestacjach. Protestowali na głównym placu Mińska przez cztery dni i noce, aż zgarnęła ich milicja. Trafił na 10 dni do aresztu. – Owszem, traktowali niegrzecznie, pałowali. Ale nie w takiej skali: teraz ci, którzy zatrzymują, przypominają hitlerowców, którzy wchodzili do białoruskich wsi i wszystko palili.
Po zwolnieniu Sasza został wyrzucony z Akademii Sztuk, gdzie studiował na wydziale teatralnym, i z Teatru Białoruskiej Dramaturgii, gdzie pracował. Plany na wymarzony zawód w ojczyźnie wzięły w łeb. Dzięki stypendium Kalinowskiego przyjechał na studia do Krakowa, gdzie skończył Akademię Sztuk Teatralnych. – Szybko się tu odnalazłem. Po niecałym roku już miałem polską dziewczynę. Jesteśmy mentalnie bardzo podobni. Polacy trochę więcej narzekają. A Białorusini, przynajmniej do tej pory, zdawali się myśleć: „Jak źle, to trudno, przeżyjemy jakoś”.

Protest „Stop przemocy na Białorusi”, Gdynia, 13 września 2020 r.
O rok młodszy od Saszy Yahor nie musiał za wymarzoną pracą emigrować. Jako informatykowi nie żyło mu się źle. – Ale bardzo mi się nie podobało to, co się działo na Białorusi, i że ludzie swoim milczeniem to akceptują. Oraz że nieliczni chcą coś razem robić, a nie tylko w kuchni pogadać o tym, jak jest źle.
Przez ostatnie dwa lata przed emigracją uczestniczył w protestach w Brześciu przeciw truciu środowiska przez fabrykę akumulatorów. – Tyle że uczestniczyło w nich niewielu. Z miasta, które ma populację 360 tysięcy, średnio dwieście osób. Wyjeżdżając z Białorusi myślałem, że na to, co się dzieje teraz, będzie trzeba czekać jeszcze pięć, dziesięć lat.
Bloger prawdę ci powie
Dlaczego w końcu przelała się czara goryczy? Reznikow i Kandratsiuk są zgodni: dużą rolę odegrała pandemia. – Łukaszenka obrał dosyć dziwny sposób walki z nią. Powiedział, że tego wirusa nie ma – mówi Sasza.
Yahor: – Zamiast kwarantanny dyktator zwoływał parady i czyny społeczne. Władza nie zakupiła niczego dla ochrony lekarzy i zwykłych ludzi, więc oni sami zaczęli się organizować. Myślę, że to było pierwszym czynnikiem budującym społeczeństwo obywatelskie.
Polecamy: PROTESTY NA BIAŁORUSI - serwis specjalny ""Tygodnika Powszechnego""
Drugim był wzrost świadomości. Pojawili się blogerzy. Najpierw Niechta, czyli 22-letni Ściapan Puciła mieszkający w Polsce. Później Siarhiej Cichanouski, który postanowił kandydować w wyborach prezydenckich, ale nie został do nich dopuszczony, a wreszcie go aresztowano (to wtedy w wyborach wystartowała jego żona Swiatłana i, jak wierzą Białorusini, faktycznie je wygrała).
– Dzięki blogerom ludzie zaczęli więcej rozumieć. Bo w małych miasteczkach wiedzą, że u nich jest źle, ale przez propagandę w telewizji myślą, że tylko u nich. A blogerzy pokazywali, że problemy są wszędzie i że musimy coś z tym robić – mówi Yahor.
– Według moich obserwacji bardzo dużo ludzi zmieniło opcję w sam dzień wyborów – dodaje Sasza. – Mogli nawet zagłosować na Łukaszenkę, ale kilka godzin później zobaczyli, jak władza brutalnie aresztuje, rzuca granaty, strzela z gumowych kul. Z każdym dniem manifestantów było coraz więcej.
Marsz solidarności
Dziś wszyscy wiemy, co dzieje się za naszą wschodnią granicą. Ale jeszcze trzy lata temu wielkie coroczne wydarzenie – plenerowy koncert „Solidarni z Białorusią” organizowany w Warszawie od 2006 r. – został zdegradowany do kameralnych spotkań muzycznych w klubach. Powodów było kilka: spadek zainteresowania sprawami białoruskimi wśród Polaków, wśród polskich mediów, brak nadziei na zmiany polityczne na Białorusi.

Yahor Kandratsiuk, wrzesień 2020 r.
Sasza Reznikow pod koniec sierpnia podczas koncertu Teatru Muzycznego w Muszli w Gdyni opowiadał publiczności o sytuacji Narodowego Teatru Akademickiego im. Janki Kupały w Mińsku, którego dyrektor Paweł Łatuszka stracił pracę za poparcie antyrządowych protestów. W ramach solidarności wymówienie złożyła większość zespołu. W czasie koncertu w Muszli na budynku teatru ­wyświetlano biało-czerwono-białą, zakazaną przez reżim, historyczną flagę Białorusi.
Wcześniej Reznikow wpadł na pomysł, by polskie teatry, m.in. Teatr Narodowy, Capitol we Wrocławiu, Teatr Muzyczny w Poznaniu, Teatr Muzyczny Roma, nagrały pozdrowienia i słowa wsparcia dla zespołu z Mińska. Nagranie udostępniła telewizja Biełsat.
Kolejny plan Saszy to organizacja dla pozbawionych pracy aktorów Teatru Janki Kupały tournée po polskich scenach. – Właśnie prowadzimy rozmowy z Ministerstwem Kultury i prezesem ZASP-u. Dyrektor Teatru Muzycznego w Gdyni Igor Michalski wstępnie już wyraził zgodę, żeby ich tu przyjąć. Mam nadzieję, że uda mi się zorganizować kolegom z Białorusi piękne występy.
Yahorowi Kandratsiukowi udało się zorganizować pod koniec sierpnia marsz solidarności w Gdańsku, który przeszedł od Złotej Bramy do placu Solidarności. Na potrzeby marszu wyłożył 450 zł na flagi. Zlecił ich uszycie, zamówił bambusowe kije i megafon. Już po akcji ogłosił w internecie zrzutkę na zwrot kosztów.
Takie akcje są ważne, uważa Yahor, ale trzeba też pomagać konkretnym ludziom. Choć wierzy w sukces białoruskiej rewolucji, spodziewa się też znacznie większej liczby imigrantów z Białorusi, bo dyktatura może upadać powoli. Nowo przybyłym trzeba będzie pomóc: zapewnić informację, bezpłatne lekcje polskiego, pomoc psychologiczną i wsparcie w poszukiwaniu pracy. – Dla mnie jako informatyka przeniesienie się samemu do Polski nie było trudne. Ale niełatwo się przeprowadzić, nie znając języka i nie mając uniwersalnego zawodu – mówi.
Yahor przygotował milicyjne pałki na performans, a Sasza występ wokalny. A właściwie dwa – pieśń ludową na performans i białoruską wersję „Murów” Jacka Kaczmarskiego do wideoklipu. Wcześniej „Mury” zaśpiewał już z Teatrem Capitol z Wrocławia. Klip kręcono m.in. w pobliżu gdyńskiej stoczni, gdzie w 1970 r. doszło do masakry robotników.
Z inicjatywą nagrania wyszła wiceprezydent Gdyni Katarzyna Gruszecka-Spychała. – Pamięć Grudnia jest w Gdyni wciąż żywa, choć w tym roku od masakry robotników minie 50 lat. Grudzień utorował drogę Sierpniowi. Czułam wielką potrzebę okazania solidarności Białorusinom, którzy o swoją wolność podjęli tak piękną, pełną determinacji, bohaterską i pokojową walkę – mówi wiceprezydent, która też wsparła performans organizowany po raz pierwszy w jej mieście.
Bo białoruski zryw jest jak podwójne espresso o przedłużonym działaniu: obudził z zimowego snu nie tylko Saszę, Yahora i innych białoruskich imigrantów nad Wisłą, ale też wielu Polaków. ©",PRZEMYSŁAW KOZŁOWSKI,05.10.2020,https://www.tygodnikpowszechny.pl/obywatelskie-espresso-165127
27,NIE KAŻDA TRWOGA PROWADZI DO BOGA,Pandemia wywołuje różne zachowania. Warto rozróżnić dojrzałe i niedojrzałe sposoby szukania religijnego wsparcia.,"Staropolskie przysłowie „Jak trwoga, to do Boga” może oznaczać zarówno to, że „niektórych ludzi dopiero krytyczna sytuacja skłania do modlitwy”, jak i spostrzeżenie, że „chłop się nie przeżegna, dopóki piorunu nie usłyszy”. W przysłowiu tym ukryta jest bowiem podwójna mądrość. Z jednej strony mówi nam o tym, że religijność wpływa na sposób, w jaki człowiek postrzega spotykające go w życiu trudności i jak sobie z nimi radzi. Z drugiej – każe odróżnić myślenie magiczne od myślenia religijnego.
Warto to przemyśleć w okresie obecnej pandemii i reakcji ludzi religijnych na jego obecność, bo mamy do czynienia w Kościele zarówno z pozytywnymi, jak i negatywnymi religijnymi strategiami radzenia sobie z tym zagrożeniem. A oprócz tego: z myleniem myślenia religijnego z myśleniem magicznym, i to nie tylko wśród „pobożnego ludu”, ale też wśród duchownych – biskupów i księży.
Katolicka magia
Obojętne, czy jesteśmy ludźmi religijnymi, czy nie, wszyscy wykazujemy podatność na myślenie magiczne. Jedno i drugie jest dla nas naturalne, ponieważ opiera się na naszej wrodzonej skłonności do wyszukiwania w środowisku intencjonalnych działań jakichś istot nawet wtedy, kiedy ich obecność nie jest widoczna. Kiedy już zostaną „zlokalizowane”, dochodzi do przypisywania im określonych motywów i stanów wewnętrznych oraz nadawania temu wszystkiemu sensu i znaczenia, po to, aby odnaleźć jakiś porządek w naturze. Zdaniem kognitywistów te „moduły poznawcze” generują zarówno myślenie religijne, jak i myślenie magiczne odnośnie do takich istot (np. Boga czy duchów), oraz nadają naszemu myśleniu o naturze teleologiczne ukierunkowanie i kształt.
Każdy z nas nie tylko z dzieciństwa pamięta sytuacje, kiedy szmer za oknem czy skrzypiące drzwi w pokoju były sygnałem, że „ktoś tu jest”. Owo „odczucie” jest naturalne, ale gdybyśmy za każdym razem ze śmiertelną powagą do niego podchodzili, nie potrafili się z niego otrząsnąć i kierowali się nim w życiu, świadczyłoby to o tym, że w najlepszym wypadku jesteśmy zabobonni, w najgorszym – że jest to objaw psychopatologiczny. W sytuacji niepewności czy zagrożenia jest to bowiem odruch ewolucyjny, ale tym, co odróżnia zabobonność będącą przejawem myślenia magicznego od myślenia religijnego, jest dążenie do kontroli świata niewidzialnego (duchowego).
W myśleniu magicznym mamy bowiem do czynienia z przekonaniem, że można spowodować skutek posługując się środkami, które w dużym stopniu działają automatycznie (np. zaklęciami „leczyć” choroby). Przy niemagicznej próbie kontroli przyjmuje się, że skutek ten musi zostać osiągnięty przy użyciu „normalnych” środków (np. lekarstw) bądź za pomocą modlitwy. W tym drugim przypadku chodzi więc o to, aby się zwrócić do instancji ponadludzkiej, od której woli i przychylności zależy wysłuchanie prośby o powrót do zdrowia. Modlitwa nie działa tutaj jak zaklęcie, jest bowiem prośbą i oczekiwaniem, a nie werdyktem wymuszonym na Bogu.
W magicznym podejściu do religii wiara staje się synonimem siły duchowej służącej do kontrolowania świata widzialnego i niewidzialnego, tak jakby nie istniały prawa przyrody albo Bóg „zawieszał je” uznaniowo. „Nie lękajcie się sięgać z wiarą po wodę święconą” – wzywał diecezjan w czasie pandemii ordynariusz szczecińsko-kamieński abp Andrzej Dzięga. Boi się jej bowiem diabeł, jak wyjaśniał, a „duszpasterze dbają, by była zawsze świeża i odnawiana przynajmniej raz w tygodniu. W razie potrzeby, woda w kropielnicach jest wymieniana dosłownie każdego dnia”. O teologicznych błędach zawartych w takim myśleniu pisał na stronie „Tygodnika” Piotr Sikora.
Polecamy: Piotr Sikora: Słowa biskupa błędne i groźne
Psycholodzy podkreślają jednak, że oceny tego, czy mamy do czynienia z magicznym myśleniem i działaniem w obrębie wiary, czy też z religijną działalnością symboliczno-ekspresyjną – w tym przypadku dojrzałym podejściem do sakramentów i sakramentaliów – nie da się poprawnie sformułować na podstawie samego zachowania, a więc bez poznania intencji podmiotu. Poza tym, granica między zabobonami a wiarą nie musi być zawsze łatwo dostrzegalna ani nieprzekraczalna. Bez względu jednak na to, jak często byśmy wymieniali wodę święconą, idea, jaka za nią stoi w walce z koronawirusem, jest katolicką magią. Nawet jeśli wierzymy w moc wody święconej w przypadku działania złego ducha, to przecież wirus nie jest bytem duchowym. Jej używanie w takich okolicznościach nie jest wyrazem zaufania Bogu, tylko jego parodią.
Dojrzałe i niedojrzałe postawy
Ludzie zwracają się do religii, gdy szukają pociechy, chcą zaspokoić potrzebę więzi, nadać znaczenie doświadczeniom życiowym i poradzić sobie z przeciwnościami losu. Robią to jednak na różne sposoby. Psycholodzy wyróżnili trzy główne style – dwa pozytywne i jeden negatywny.
Pierwszym pozytywnym stylem, zmierzającym do przywrócenia człowiekowi kontroli nad sytuacją trudną, jest „strategia współpracy z Bogiem przy rozwiązywaniu problemu”. W tym przypadku osoba wierząca podchodzi do rozwiązania problemu poddając się woli Boga, ale równocześnie starając się zrozumieć, czego Bóg od niej oczekuje, traktując Go jako partnera. Będzie więc szukała duchowego wsparcia u Niego, poczucia bliskości z Nim, traktując napotykane trudności jako część Bożego planu lub czegoś potencjalnie pozytywnego, a więc „lekcję od Boga”, dzięki której można nauczyć się czegoś ważnego i zbliżyć się do Niego. Aby doznać pocieszenia, otuchy i wsparcia z Jego strony, będzie się uciekała do modlitwy i sakramentów, szukała wsparcia duchowego czy społecznego we wspólnocie Kościoła.
Drugi pozytywny styl związany jest z „nakierowaniem na siebie”. W tym przypadku osoba wierząca nie prosi o cud, o bezpośrednią Bożą interwencję, ale wierzy, że jeśli spotkają ją jakieś trudności, to Bóg obdarzy ją wystarczającymi umiejętnościami i zasobami, aby sobie z nimi poradziła. Oba te style prowadzą do przemiany życia poprzez nadanie mu nowego kierunku i celu, i są pomocne w pozbywaniu się negatywnych emocji – żalu, gniewu, złości.
Dostosowanie się do rygorystycznych ograniczeń państwowych i kościelnych, mających na celu przeciwdziałanie rozprzestrzenianiu się groźnego wirusa, bez wyrażania niezadowolenia z postawy duchownych i innych wiernych, czy pretensji do samego Boga za brak „heroizmu Kościoła”, jest przejawem owych pozytywnych strategii religijnego radzenia sobie ze stresem i trudnościami.
W odróżnieniu od nich negatywnym stylem radzenia sobie z trudnościami jest „przerzucanie odpowiedzialności na Boga”. Tutaj trudna sytuacja jest postrzegana jako kara Boża za grzechy, brak wiary i pobożności wśród osób bądź narodów czy też wynik działania szatana. Pod pozorem posłuszeństwa Bogu takie osoby szukają w innych źródła swoich lęków, wskazują zastępcze „kozły ofiarne”, a ich wiara zostaje zdominowana przez agresję przebraną w formuły nawoływania do pokuty.
Czytaj także: Edward Augustyn, Artur Sporniak: Świat w stłuczonym lustrze
Tacy samozwańczy „kaznodzieje” i „prorocy” Apokalipsy uważają, że potrafią odczytać sens kataklizmów i trudnych sytuacji, i czynią to „w imieniu” Boga. Ich „ewangelizacja”, jak miało to ostatnio miejsce w przypadku apelu organizatorów „Różańca do granic” (wystąpienie Lecha Dokowicza i Macieja Bodzińskiego na YouTubie pt. „Wezwanie do pokuty”), jest formą agitacji opartą na „efekcie pocieszenia”. Po tyradach dotyczących winy i potępienia duszy, bo wirus jest „karzącym wysłannikiem Boga”, proponują łaskę i zbawienie poprzez uznanie wiary w sprawiedliwego, bo mściwego Boga, i przystąpienie do ich pokutnego „ruchu”, a więc przejście na właściwą, „niezepsutą” stronę społeczeństwa i Kościoła.
Jest to wypróbowana strategia, co pokazują badania psychologiczne, gdyż kreowanie poczucia bezwartościowości i bezsilności zwiększa prawdopodobieństwo nawrócenia religijnego albo przystąpienia do grupy wyznaniowej. Czym innym jest jednak wzywanie do nawrócenia, a czym innym usprawiedliwianie nim poglądów bardzo wątpliwych teologicznie. Jak bowiem trafnie wyraził to abp Grzegorz Ryś w liście do wiernych archidiecezji łódzkiej: „Pandemia nie jest twarzą Boga! Jego twarzą jest Miłość”.
Religia jako mechanizm obronny
W negatywnym stylu radzenia sobie z sytuacjami trudnymi religia staje się formą mechanizmu obronnego opartego na specyficznych błędach poznawczych. Amerykański psycholog religii prof. Kenneth Pargament z Bowling Green State University wyróżnił kilka takich błędów.
Są to błędy: (1) jednostronności – gdy dochodzi do absolutyzacji religijności, czyli gdy nie jest ona równoważona przez inne wartości (w przypadku pandemii odwołanie się np. do wskazań nauki); (2) maski – gdy religia staje się maską dla realizacji celów niereligijnych (np. politycznych czy społecznych); (3) wyjaśniania – gdy uzurpuje sobie prawo do wyjaśniania wydarzeń wyłącznie z własnej, czyli religijnej perspektywy, z pominięciem innych, alternatywnych interpretacji, zwłaszcza potwierdzonych empirycznie (np. że komunia na język nie przenosi wirusa albo woda święcona działa jak lekarstwo); (4) kontroli – polegający na poszukiwaniu wyłącznie religijnych rozwiązań problemu, z ­pominięciem innych możliwości, szczególnie w sytuacjach kontrolowanych (będzie to np. wzywanie do procesji i wspólnych nabożeństw, bo Bóg nie dopuści do zarażenia ich uczestników, chociaż wiemy, że w tłumach wirus roznosi się szybciej i szerzej. Chodzi więc tutaj o bierne oczekiwanie na cud w sytuacji oczywistego zagrożenia zdrowia i życia, a więc o religijną nadkontrolę); (5) umiaru – a więc nieumiarkowanych czy skrajnych postaw (np. apatii czy fanatyzmu religijnego) objawiających się chociażby w niezdrowej „obsesji” Eucharystii.
Z religijnością jako mechanizmem obronnym mamy również do czynienia wtedy, kiedy jest ona: (a) niezróżnicowana – a więc kiedy przekonania i praktyki religijne są stereotypowe i ubogie (wirus to na pewno kara Boska, bo Bóg jest sędzią sprawiedliwym, który za dobro wynagradza, a za zło karze, a przecież świat jest zepsuty); (b) podzielona – gdy istnieje rozłam między przekonaniami a praktykami: chociaż nie chodzę do kościoła, muszę teraz do nich „dołączyć”, żeby dmuchać na gorące i się nie zarazić; (c) sztywna – gdy sprzyja powstawaniu uprzedzeń i stereotypów („to bezbożni ściągnęli na nas to nieszczęście”); oraz (d) niepewna – gdy relacja z Bogiem jest lękowa, ambiwalentna i/lub unikowa (Bóg nam nie pomoże, bo teraz nas karze, wirus jest jego posłańcem).
Prawdziwy kult
Mówiąc o sposobach szukania wsparcia u Boga w obliczu epidemii, pamiętajmy, że sama trwoga to za mało, aby wyjść naprzeciw trudnościom. Odwoływanie się do religijnych strategii radzenia sobie ze stresem zależy od trzech grup czynników: osobistych, sytuacyjnych i kontekstowych. A więc od tego, kto odwołuje się do religii, jaką rangę ma trudna sytuacja i jak problem rozwiązują inni.
Tak się złożyło, że trzecia niedziela Wielkiego Postu była „narodową próbą wiary” ze względu na apel biskupów, aby w tym dniu pozostać w domu i nie iść do kościoła. Na tę niedzielę przypadła również Ewangelia, w której Jezus zwracając się do Samarytanki powiedział: „Nadchodzi jednak godzina, nawet już jest, kiedy to prawdziwi czciciele będą oddawać cześć Ojcu w Duchu i prawdzie, a takich czcicieli szuka Ojciec. Bóg jest duchem; trzeba więc, by czciciele Jego oddawali Mu cześć w Duchu i prawdzie” (J 4, 23-24).
Żadna modlitwa prywatna ani wspólnotowa nie może zastąpić Eucharystii. Katolicyzm jednak nie sprowadza się do chodzenia na mszę. Jak więc zrozumieć tych, którzy „musieli” pójść na mszę do kościoła? Abstrahując od przypadków ignorancji polegającej na minimalizacji bądź marginalizacji zagrożenia, ci, którzy nie zostali w domach, wcale nie musieli tego zrobić w imię wiary w Boga i oddania mu należnej czci. Teoria przywiązania pozwala nam bowiem przewidzieć, jak zareaguje osoba wierząca na sytuacje stresowe w życiu. Ów przymus bycia w kościele może mieć pozareligijną przyczynę w lękowym bądź unikowym stylu przywiązania, który nie poddaje się zwykłym zmianom sposobu myślenia – a więc także dyspensom kościelnym czy zachętom biskupów.
Z badań wiemy, że większość ludzi, którzy doświadczyli radykalnego nawrócenia, charakteryzuje się lękowym stylem przywiązania. W głębi serca czują się oni niegodni miłości Boga i są przekonani, że nawet jeśli Bóg jest istotą pełną miłości, to Jego miłość do nich jest warunkowa lub niepewna. Lękowy styl przywiązania wypełnia życie poczuciem niepewności i strachem. Nie będę miał grzechu, skoro mówią tak biskupi, ale jak nie pójdę w niedzielę na mszę, to Bóg mnie ukarze przy innej okazji.
Przywiązanie unikowe prowadzi z kolei do izolacji i samotności, bo rytuały stają się albo puste, albo traktowane jak talizmany. W przypadku stylu bojaźliwo-unikowego osoba dystansuje się od Boga powodowana strachem przed karą. W głębi serca czuje się niegodna miłości Boga i boi się, że Bóg może ją ukarać, ponieważ jawi się On jej jako istota odległa, która może być groźna. Z kolei w podtypie lekceważąco-unikowym dominuje przeświadczenie, że polegać można tylko na sobie, gdyż Bóg pozostaje istotą odległą i zawodną, tak więc w relacji z Nim nie można liczyć na zbyt wiele. W przypadku stylu unikowego msza przesłania samego Boga, bo jest traktowana jak talizman albo substytut bycia w relacji z Bogiem, gdyż jest się w kościele z innymi.
Czytaj także: Korona sprawdza - rozmowa z prof. Bogdanem de Barbaro
Bóg jako obiekt przywiązania nie podąża tropem wytyczonym przez logicznie wywnioskowane przekonania na Jego temat, i nie wszystkich przekonają zachęty czy groźby hierarchii. Obraz Boga to złożona psychiczna rzeczywistość. Kształtuje się on nie tyle w procesie wierzenia w „coś”, ile raczej w sposobie odnoszenia się do „kogoś” (pisałem o tym w „Tygodniku” nr ­51-52/2019), i zawsze ma w sobie znamiona ambiwalencji. Oprócz miłości, przywiązanie do Boga budzi również lęk i żal, a sytuacje graniczne potrafią ową ambiwalencję jeszcze wyostrzyć.
Nie wchodząc „w buty Pana Boga” można powiedzieć, że w dobie pandemii koronawirusa jesteśmy bardziej, a nie mniej wezwani do tego, żeby Mu oddawać cześć w Duchu i prawdzie. Może to więc oznaczać siedzenie w domu zamiast w kościele, przyjmowanie komunii duchowej albo na rękę, a nie do ust, służbę bliźniemu, a nie straszenie piekłem, nietraktowanie sakramentaliów jak talizmanów oraz nauczenie się na nowo tego, co dla wielu przestało być oczywiste, czyli patrzenia na życie w świetle wieczności.
Pandemia budzi lęk, sprawia, że nasze codzienne poczucie kontroli nad życiem radykalnie się kurczy, dlatego może być również zachętą do fanatycznej religijności objawiającej się w zdominowaniu wiary przez magiczne myślenie i praktyki bądź apokaliptyczne wizje świata i potępianie „niewiernych”. Nie każda trwoga prowadzi do Boga. Jeśli chcemy, żeby nam pomógł, nasza wiara musi się oprzeć pokusie fundamentalizmu.
Jak powiedziałby w tych okolicznościach zmarły w 2002 r. dominikanin i mistyk o. Marie-Dominique Molinié: „odwaga, która pozwala się lękać, jest koniecznym warunkiem naszego wyzwolenia, naszej radości, naszego zbawienia”. Ów lęk nie jest jednak, i nie powinien być, paniką. Bóg nie poddaje nas cierpieniu po to, by nas narazić na niebezpieczeństwo. Jaką lekcję z tego wyniesiemy, w dużym stopniu wyznaczy nasza wiara. ©
CZYTAJ WIĘCEJ:
Pandemia koronawirusa - serwis specjalny
Tygodnik na kwarantannę - wybór najlepszych tekstów dostępny bezpłatnie!",KS. JACEK PRUSAK SJ,23.03.2020,https://www.tygodnikpowszechny.pl/nie-kazda-trwoga-prowadzi-do-boga-162740
28,DOBRZE ZNANE PIOSENKI ALBO GDZIE JEST WASZE PRZYKAZANIE MIŁOŚCI?,„Pierwszy raz próbowano podpalić ich w nocy z 17 na 18 maja.,"Butelka z benzyną chybiła od otwartego okna o 10 cm. Po raz drugi, w dwa tygodnie później, sąsiad ośrodka podpalił ogrodzenie.
To było mniej groźne, był pijany i dlatego niedokładny” – pisała w grudniu 1991 r. Beata Kostrzewska w łódzkich „Odgłosach”. „Przez głośniki zradiofonizowanego samochodu jeżdżącego ulicami miasta nawoływano: W opinii społeczeństwa naszego kraju ta choroba jest bardzo groźna. Nikt nie będzie chciał sprowadzić się do takiej miejscowości. Naszych domów, mieszkań i zakładów nikt nie będzie chciał kupić. Straciliśmy dorobek naszego życia, bez możliwości wyprowadzenia się stąd. To miasteczko będzie synonimem AIDS. Precz z miasta, precz z pedałami, precz z Nowakiem”.
„Zabierzcie ten ośrodek, nie chcemy nic więcej. Najszybciej, bo z choroby AIDS nikt się nie wyleczył. Nie bierzcie pod uwagę księdza Nowaka, który myli piekło z niebem, a o społeczeństwie nie ma pojęcia. To ci narkomani, prostytutki, homoseksualiści, kryminaliści o dewiacjach psychicznych, nosiciele HIV i chorzy na AIDS decydują o życiu Piastowa i całego kraju” – mieszkańcy Piastowa piszą do Ministerstwa Zdrowia.
6 marca 1990 r. drogi dojazdowe do ośrodka Monaru w Głoskowie, istniejącego tam od 11 lat, zostały zablokowane przez mieszkańców żądających jego natychmiastowej likwidacji. Rozeszła się bowiem plotka, że w ośrodku przebywają nosiciele wirusa HIV. 7 marca trasę na Lublin zablokowało kilkanaście ciągników. Później zablokowano także drogę do ośrodka. Wicedyrektor z garwolińskiego liceum powiedział uczniom: „Ci narkomani z Głoskowa to tylko plują na ławki, żeby wszystkich pozarażać AIDS”.
„Dzisiaj Głosków oblega Monar, ponieważ pewni ludzie w Głoskowie nie lubią narkomanów. Jutro ktoś inny dokona porachunku z cyklistami, Żydami albo Cyganami i oświadczy, że tak uczynił, ponieważ nie znosi innych, odmiennych, obcych” – dziennikarka Beata Rogaczewska z „Gazety Stołecznej” cytuje list senatora Andrzeja Szczypiorskiego skierowany do premiera Tadeusza Mazowieckiego.
Rogaczewska w „Stołecznej” z 27 czerwca 1992 r. notuje: „W listopadzie 1990 r. 50 osób uzbrojonych w kije otoczyło ośrodek Monaru w Rybienku, wzywając Marka Kotańskiego i trzech nosicieli wirusa do natychmiastowego opuszczenia domu. Negocjacje nie pomogły. Trzech pacjentów pod ochroną policji wyprowadzono i odwieziono do Warszawy. (...)
Podczas licznych ataków mieszkańców na monarowców policja nie interweniowała, tłumacząc się, że nie wie, czy budynek należy do gminy, czy do resortu zdrowia.
Po czterech dniach walki z mieszkańcami Marek Kotański zrezygnował z otwarcia tam ośrodka dla dzieci zakażonych wirusem HIV. (...)
Gdy Kotański przyjechał obejrzeć domy [przeznaczone na Dom Rodzinny Małego Dziecka Stowarzyszenia Monar w Laskach – ADM], powitał go tłum uzbrojony w sztachety.
W domach na ścianach widniały napisy »HIF ROUSE« i »AIDS WON«, a wszystkie szyby były wybite”.
Sam Marek Kotański w tekście z 1996 r. opublikowanym w „Gazecie Wyborczej” mówił, że te stereotypy i uprzedzenia nie wzięły się z powietrza, lecz narastały przez wiele lat. Ponoć jeszcze w 1987 r. główny inspektor sanitarny kraju zapowiadał, że „pochód wirusa HIV powstrzymają dobrze strzeżone granice na Odrze i Nysie, starannie kontrolowane lotnisko Okęcie i porty Wybrzeża, które »nie notują« zwiększonej »przenikalności« choroby”.
Komunikat Konferencji Plenarnej Episkopatu Polski z marca 1990 r. głosił: „Z głęboką troską biskupi spoglądają na liczne zagrożenia, które nadal godzą w zdrowie i życie Narodu, a wśród nich na nowe zjawisko zwane chorobą AIDS. Wobec złożoności problemu potępianie i dyskryminowanie ludzi dotkniętych tą chorobą jest sprzeczne z zasadami etyki chrześcijańskiej”.
W maju 1992 r. Jan Paweł II apeluje do biskupów i księży o „obalenie muru izolacji” wokół chorych na AIDS. „Tak jak Maria stanęła u stóp krzyża, by dzielić ból swego syna, tak Kościół stoi przy tych, którzy są chorzy na AIDS”.
Na Kościele polskim, który wówczas potrafił zrobić tak wiele dobrego dla tych udręczonych i wykluczonych ludzi, powinien więc ciążyć dziś największy obowiązek – przywrócenia Polsce przykazania miłości. Bardzo potrzebny jest nam teraz kolejny ksiądz Arkadiusz Nowak, kolejny Marek Kotański – ludzie bez lęku – żeby nas wyedukowali, pozwolili przestać się bać tego, co nieznane, i wyleczyli z nienawiści. To wielkie wyzwanie – zabić strach miłością. ©",ANNA DZIEWIT-MELLER,19.06.2017,https://www.tygodnikpowszechny.pl/dobrze-znane-piosenki-albo-gdzie-jest-wasze-przykazanie-milosci-148552
29,ZMIERZCH BOGA WOJNY,Jarosławowi Kaczyńskiemu już nieraz przepowiadano polityczną śmierć. Nawet parę razy wpadał w stan śpiączki. Tym razem jednak ma wyraźny kłopot z przebudzeniem.,"Gdyby sporządzić listę najbardziej groteskowych wystąpień Jarosława Kaczyńskiego z ostatnich lat, to mimo dużej konkurencji ta przemowa znalazłaby się w czołówce. Gdy wybuchły uliczne protesty po orzeczeniu kontrolowanego przez PiS Trybunału Konstytucyjnego w sprawie zaostrzenia przepisów aborcyjnych, gdy niewielka część demonstrantów ruszyła na kościoły, Kaczyński nagrał mocne przesłanie do swych zwolenników. „Mamy stan, w którym wszelkiego rodzaju zgromadzenia powyżej pięciu osób są zakazane. Mamy stan, w którym te demonstracje będą z całą pewnością kosztowały życie wielu ludzi” – stwierdził, mimo że sam wielokrotnie łamał zasady epidemiczne. Jego zdaniem osoby, które uczestniczą w protestach, „dopuszczają się poważnego przestępstwa”.
Oczywiście przekonywał, że Trybunał nie mógł orzec inaczej, jak tylko uznać przerywanie ciąży w razie ciężkiego uszkodzenia płodu za niezgodne z konstytucją. Nie ma przy tym cienia wątpliwości, że osobiście dał zielone światło sędziom – prawie wyłącznie ludziom PiS. Wszak od lat powtarzał, że PiS zlikwiduje – jak to ujmował – „przesłankę eugeniczną” usuwania ciąży. Najgłośniejszy był jego wywiad dla Polskiej Agencji Prasowej sprzed czterech lat. „Będziemy dążyli do tego, by nawet przypadki ciąż bardzo trudnych, kiedy dziecko jest skazane na śmierć, mocno zdeformowane, kończyły się jednak porodem, by to dziecko mogło być ochrzczone, pochowane, miało imię” – mówił wówczas. Zwłaszcza sformułowanie o „zdeformowanym dziecku” demonstrujący doskonale pamiętają.
Gotowy na konfrontację
Zaostrzając przepisy aborcyjne, sędziowie zrobili w praktyce to, za co Kaczyński wielokrotnie ostro TK krytykował, zanim go przejął, poniżył i podporządkował. Otóż prezes zwykł atakować Trybunał za to, że z ogólnikowych zapisów konstytucji wyciąga daleko idące wnioski, którymi ingeruje w ustrój państwa. Teraz z konstytucji obowiązującej od 1997 r., która – jak przyznał w wystąpieniu Kaczyński – jest dzieckiem formacji lewicowych, liberalnych i raczej laickich, Trybunał nagle wyciągnął wniosek, że należy wprowadzić praktyczny zakaz aborcji. Czyż to nie sądokracja w pełnej krasie?
Ale nie to było w wystąpieniu prezesa najciekawsze – przecież samą esencją praktyki politycznej Kaczyńskiego jest hipokryzja. Ważniejsze, że oto w apogeum jesiennego ataku koronawirusa wyraźnie próbuje podgrzać wojnę polityczną i światopoglądową, pokazując nawet, że jest gotowy na konfrontację. „Wzywam wszystkich członków PiS i wszystkich, którzy nas wspierają, do tego, żeby wzięli udział w obronie Kościoła, w obronie tego, co dziś jest atakowane nieprzypadkowo. W tych atakach widać pewne elementy przygotowania, być może nawet wyszkolenia. To atak, który ma zniszczyć Polskę. Ma doprowadzić do triumfu sił, których władza w gruncie rzeczy zakończy historię narodu polskiego” – mówił.
Monika Jaruzelska wrzuciła do internetu kadr ze słynnym wystąpieniem swojego ojca, którym wprowadzał stan wojenny 13 grudnia 1981 r. Oczywiście to chwytliwy internetowy mem, ale nie tylko ona miała takie skojarzenia. Do wielu polityków w PiS dotarło, że przestają prezesa rozumieć. Część nawet zaczęła się zastanawiać, czy prezes jeszcze się nadaje do uprawiania polityki. Dotarło do nich, że tak jak Kaczyński politycznym talentem wyniósł PiS do władzy, tak teraz zapiekłością i konfliktowością może te rządy przedwcześnie zakończyć. Po raz pierwszy od pięciu lat w PiS pojawiły się poważne obawy, że zaczyna się upadek.
Trzy kryzysy w pół roku
Agenda Jarosława Kaczyńskiego z ostatniego półrocza najlepiej ilustruje postępującą powoli alienację, zanik instynktu politycznego i upośledzenie słuchu społecznego. Najpierw wiosną, po wybuchu pandemii, za wszelką cenę parł do wyborów prezydenckich. Bez Andrzeja Dudy mógłby zapomnieć o swobodnych jednoosobowych rządach. Ponieważ wybory kłóciły się z koronawirusowymi zabezpieczeniami, wymyślił, że zorganizuje głosowanie korespondencyjne – którego sam wcześniej był przeciwnikiem twierdząc, że to droga do fałszerstw, i które sam wcześniej ograniczył (tak, hipokryzja w pełni).
Kaczyński postawiłby na swoim, gdyby nie wicepremier Jarosław Gowin, który sięgnął po twarde weto. W tej sytuacji przez kilka tygodni politycy PiS zajęci byli ryciem w otoczeniu Gowina, by przekupić jego ludzi. Wszystko to w sytuacji, gdy koronawirus rozlewał się po Polsce, chorych przybywało, a zmarli grzebani byli podczas pięcioosobowych pogrzebów. Ostatecznie Kaczyński się cofnął, bo nie był w stanie złamać większości ludzi Gowina. Za zgodą opozycji obaj politycy ustalili przeprowadzenie wyborów na przełomie czerwca i lipca w wersji tradycyjnej, przy dużym reżimie sanitarnym.
Paweł Marczewski: Fala protestów po orzeczeniu Trybunału Konstytucyjnego to skutek konsekwentnego betonowania sceny politycznej i odmowy dialogu społecznego ze strony władzy.
  Zaraz potem obóz władzy wziął się za rekonstrukcję rządu. Przebudowywał strukturę, łącząc ministerstwa kilka miesięcy wcześniej podzielone i dzieląc niedawno połączone. Szybko doszło do kolejnego potężnego konfliktu koalicyjnego. Poszło o dwie ustawy, na których bardzo zależało Kaczyńskiemu. Jedna gwarantowała bezkarność urzędnikom, którzy mogli naruszyć prawo podczas działań związanych z pandemią. Chodziło głównie o premiera, który działa pod naciskiem Kaczyńskiego bez żadnej podstawy prawnej. Druga ustawa dotyczyła ochrony zwierząt. Zbigniew Ziobro nie chciał się zgodzić na żadną z nich, w dodatku podczas głosowań nad ustawą o zwierzętach grupa posłów i senatorów PiS wypowiedziała posłuszeństwo Kaczyńskiemu. Koalicja z trudem przetrwała.
Konflikt o wybory z Gowinem, konflikt o urzędniczą bezkarność i zwierzęta z Ziobrą, a do tego spuszczenie ze smyczy Trybunału Konstytucyjnego, który akurat w szczycie pandemii dostał zgodę na zaostrzenie przepisów aborcyjnych – za każdą z tych rzeczy osobno i za ich toksyczny miks w czas pandemii odpowiada Kaczyński.
Przez apodyktyczność i upór, a nade wszystko brak wyczucia sytuacji politycznej i nastrojów społecznych prezes doprowadził w ciągu półrocza pandemii do trzech poważnych kryzysów politycznych, a w finale wyprowadził ludzi na ulicę.
Nawet jak na jego spore umiejętności destrukcyjne jest to osiągnięcie bez precedensu.
Lista spraw na odchodne?
Zazwyczaj w PiS był ścisły krąg ludzi, z którymi Kaczyński rozmawiał o polityce – co oczywiście nie znaczy, że się z nimi konsultował. Mateusz Morawiecki, Joachim Brudziński, Ryszard Terlecki, Piotr Gliński czy Jacek Kurski znali przynajmniej uzasadnienie działań prezesa. Dziś nawet politycy ze ścisłej wierchuszki PiS są zagubieni, bo nie mają pojęcia, jakie plany ma prezes. Dlatego snują teorie, które mają tłumaczyć jego działania. Są trzy zasadnicze.
Pierwsza – prezes działa bez żadnego planu, kieruje się emocjami i tak naprawdę zaczyna poważnie szkodzić PiS. Mówi czołowy polityk PiS: – Proszę przeanalizować jego ostatnie ruchy. Najpierw zmusił partię do przyjęcia ustawy o ochronie zwierząt. Łamał ludzi kołem, groził im wyrzuceniem. Przekonywał nas, że dzięki tej ustawie wieś się unowocześni. Wiedział, że stracimy na prawicy, ale przekonywał, że zdobędziemy młody elektorat i przesuniemy się trochę do centrum. A potem kazał Trybunałowi zaostrzyć prawo aborcyjne, czym odsunął się od młodych i od centrum. Gdzie tu logika? Efekt: wszyscy są na nas wściekli.
Są jednak wciąż tacy, którzy w działaniach Kaczyńskiego chcą widzieć logikę. Wierzą w jego wielki plan. Mógłby on wyglądać tak: ponieważ zachorowań na koronawirusa dramatycznie przybywa, a w każdym dniu umierają setki ludzi, prezes postanowił uciec do przodu. Temu właśnie ma służyć orzeczenie TK. Kaczyński musiał się spodziewać, że wybuchną protesty, skoro w 2016 r. próba zaostrzenia prawa aborcyjnego zakończyła się gigantycznymi czarnymi marszami. Wedle tej teorii Kaczyński sam – poprzez orzeczenie TK – inspirował protesty, zakładając, że kontrole nad nimi przejmą radykałowie. A to dałoby mu podstawę do wprowadzenia stanu wyjątkowego i spacyfikowania opozycji (można wówczas zawieszać działanie partii), kontrolowanych przez nią samorządów (można do nich wysłać komisarzy) i niezależnych mediów (wprowadzenie cenzury).
Antoni Dudek: Jeśli zamieniacie Kaczyńskiego w potwora, nie możecie go zrozumieć. Jego władza ma ograniczenia, a on cofał się już kilka razy.
  O ile ten scenariusz rzeczywiście pojawiał się w plotkach w pierwszych kilku dniach protestów, to dziś jest już mało prawdopodobny, choć wykluczyć się go nie da – wszystko zależy od postępów pandemii i temperatury ulicznych protestów.
Należy jednak pamiętać, że stan wyjątkowy wprowadza prezydent, na wniosek rządu. I że zatwierdza go parlament. Nawet gdyby Andrzej Duda się zgodził – co dziś wcale pewne nie jest pewne, bo jego relacje z Kaczyńskim są lodowate – prezes mógłby mieć potem kłopot w parlamencie, ponieważ wicepremier Gowin i jego ludzie stanu wyjątkowego nie popierają.
Jest też trzecia możliwość, która pojawia się w spekulacjach. Oto prezes ma listę spraw, które chce załatwić, zanim odda władzę albo opuszczą go siły witalne. I właśnie przystąpił do jej realizacji. Zwierzęta? Zawsze chciał zwiększenia ich ochrony. Aborcja? Od lat chciał takich przepisów, jakie ustanowił TK. Sądy? Prezes już obmyślił reorganizację Sądu Najwyższego, by wyrzucić z niego wszystkich nie swoich sędziów – i wkrótce także ten pomysł się pojawi.
Gdzie tkwi sedno państwa
Każda z tych teorii ma luki. Ale wszystkie mają część wspólną – Kaczyński jest w najpoważniejszych tarapatach od momentu dojścia do władzy. Ma skłóconych, nieufnych koalicjantów, podzielony PiS, złe relacje z prezydentem i tłumy przeciwników na ulicach. No i wirusa, nawet przede wszystkim wirusa.
Zaraza zweryfikowała negatywnie doktrynę Kaczyńskiego, którą wpajał swym zwolennikom przez trzy dekady. Według niej fundament państwa stanowią służby specjalne, prokuratura i sądy, wspomagane przez propagandowe media opłacane z publicznych pieniędzy. Usługi społeczne, takie jak służba zdrowia czy edukacja, nigdy specjalnie prezesa nie interesowały, a zmiany, które rząd PiS w tych obszarach wprowadzał, były pozorne.
Służba zdrowia? W poprzedniej kadencji wprowadził tzw. sieć szpitali, w której każda placówka ma gwarantowane pieniądze – ale czy to cokolwiek poprawiło? Za to w swoim stylu walczył z domagającymi się podwyżek lekarzami i pielęgniarkami, podburzając przeciw nim opinię publiczną. Nawet teraz w PiS pojawiła się pokusa, by odpowiedzialność za dramatyczną sytuację zwalić na medyków. Najlepiej ilustrują to słowa wicepremiera Jacka Sasina, który stwierdził, że część lekarzy i pielęgniarek nie chce wykonywać swych obowiązków.
Edukacja? Prezes bawił się w likwidację gimnazjów, a nie unowocześniał szkół, przez co nauka zdalna to dziś wielka improwizacja. Z nauczycielami też rzecz jasna walczył.
I najważniejsze – Kaczyński był przez ostatnie lata niczym Święty Mikołaj, rozdający prezenty z budżetu państwa. Gotówką kupił sobie poparcie i przyzwolenie na podbój wszelkich instytucji państwowych. Ale przez to dziś – gdy kryzys zajrzał nam w oczy – nie mamy zaskórniaków, którymi moglibyśmy się poratować.
Mit Kaczyńskiego jako polityka o dalekosiężnych planach, przewidującego wiele ruchów na szachownicy, upada nie tylko ze względu na jego ostatnie groteskowe wystąpienia. I nie tylko dlatego, że w ciągu pół roku pandemii wykreował trzy potężne kryzysy i wyprowadził ludzi na ulice. Upada nade wszystko dlatego, że jego lansowana od trzech dekad wizja państwa okazała się anachroniczna, po prostu boleśnie nieaktualna. Widowiskowym przykładem klęski tej ideologii pięści jest wejście Kaczyńskiego do rządu na fotel wicepremiera, który ma nadzorować Ministerstwo Sprawiedliwości, resort obrony i MSWiA. To kompletne nieporozumienie.
Prawdziwe pandemiczne kłopoty Polska ma dziś w trzech wspomnianych obszarach – zdrowiu, edukacji i gospodarce. Ministerstwa siłowe nie są dziś kluczowe, biorąc pod uwagę sytuację w kraju. Są, owszem, kluczowe, ale z punktu widzenia sytuacji wewnętrznej w obozie władzy. Kaczyński wchodzi do rządu choćby po to, by poskromić Zbigniewa Ziobrę. Nie rozwiązuje aktualnych problemów Polski, tylko aktualne problemy partii.
Sygnał alarmowy
Wszystko to stanowi element poważniejszego zjawiska – kryzysu przywództwa w wydaniu Kaczyńskiego. Chodzi o przywództwo w dwóch obszarach. Po pierwsze – w obozie władzy. Serią niezrozumiałych działań poważnie nadszarpnął swą pozycję i uruchomił u części swych posłów myślenie o nadciągającym końcu jego epoki.
Wspomniane ostre orędzie pod wieloma względami było sygnałem alarmowym. Chodzi nie tylko o to, co mówił, ale także o to, w jakich okolicznościach owo orędzie powstało. Nagrali je rzecznicy PiS Anita Czerwińska i Radosław Fogiel, co – biorąc pod uwagę ich nikłą pozycję polityczną – oznacza, że zażądał tego od nich Kaczyński.
Wszystko tu jest nie tak: za wysoki stół, który czyni Kaczyńskiego optycznie mikrym, słabe światło, które potęguje posępność twarzy. Do tego cięcia i dogrywane fragmenty – chałupnicza robota. Mistrz propagandy Jacek Kurski dostał furii, gdy to zobaczył. W programach TVP kazał tak kadrować wystąpienie, by nie było widać dłoni Kaczyńskiego spoczywających na zbyt wysokim stole, bo prezes wygląda przez to karykaturalnie.
ADAM WODEHAM, JAN ZELIG, politolodzy: To, co w polskiej polityce jest poza prezesem PiS, wydaje się tak jałowe, doraźne i nieinspirujące, że Kaczyński jawi się na tym tle jak kolos.
  Skoro Kurski nie wiedział, że prezes planuje takie wystąpienie, to znaczy, że nie wiedział o tym nikt. Wystąpieniem – i co do formy, i co do treści – zaskoczona była cała partyjna wierchuszka. Nie dość, że Kaczyński twardo stanął na pozycji nienaruszalności orzeczenia TK, to jeszcze ostro zaatakował opozycję. W całkowitej sprzeczności z planami premiera, który od momentu podjęcia decyzji przez TK stara się wyciszyć nastroje. Morawiecki był zresztą wcześniej jednym z niewielu polityków PiS popierających otwarcie kompromis aborcyjny, który TK teraz zburzył. „Widzieliśmy w ostatnich latach, jakie napięcia wywołują próby przeprowadzenia zmian tzw. kompromisu aborcyjnego. Te próby zamiast przybliżać nas do celu, jakim jest pełna ochrona życia, polaryzują Polaków” – mówił jesienią 2019 r. w wywiadzie dla „Gościa Niedzielnego”.
Już po orzeczeniu, którym Kaczyński go zaskoczył, Morawiecki próbował wciągnąć opozycję w rozmowy na temat wyjścia z kryzysu. A Kaczyński robił swoje. W trakcie wystąpienia sejmowego podgrzewał nastroje, atakując opozycję. „Wy, wzywając do demonstracji, rozwalacie Polskę! Narażacie na śmierć mnóstwo ludzi! Jesteście przestępcami!”.
Można byłoby pomyśleć, że panowie podzielili się rolami dobrych i złych policjantów. Ale tak nie było. Kaczyński jest bogiem wojny, a Morawiecki chce mieć święty spokój, by skupić się na walce z koronawirusem. Na otwartej konfrontacji, na starciach ulicznych, na niepokojach Morawiecki będzie tracił jak nikt inny – a to może zachwiać jego pozycją w obozie władzy.
Za, a nawet przeciw
Najwyraźniejszym dowodem na kryzys jest to, że Kaczyńskim targają sprzeczności: rzuca pomysły, za które płaci dużą polityczną cenę, by się potem z nich wycofywać. Prezes co do zasady się nie cofa, nawet jeśli popełnia kardynalne błędy – to sprzeczne z jego naturą.
W sprawie wyborów korespondencyjnych jednak się cofnął, nie zaryzykował konfrontacji z opozycją i Gowinem w Sejmie. Kontrowersyjną dla prawicy i rolników ustawę o ochronie zwierząt przyjmował w Sejmie przy gigantycznych kosztach politycznych – protestach ulicznych, którym towarzyszył bunt części parlamentarzystów. A teraz też się z niej po cichu wycofał.
Inspirował orzeczenie TK w sprawie aborcji, a teraz dał przyzwolenie, by – omijając prawo – owego orzeczenia nie drukować w Dzienniku Ustaw, przez co formalnie go nie ma. Ściągnął w ten sposób na siebie ataki Kościoła i aktywistów antyaborcyjnych – a zatem jest na dobrej drodze, by stracić wdzięczność biskupów i fundamentalistów katolickich. Staje się mistrzem szukania doraźnych recept na fundamentalne kłopoty, które sam wygenerował.
Do punktu wrzenia
Dlatego też nie ma się co dziwić, że – to drugi aspekt kryzysu przywództwa – Kaczyński zawodzi także jako lider państwa. Przez pięć lat zbudował system polityczny na wzór monarchii, w którym tylko on ma prawo podejmować zasadnicze decyzje. A kiedy koronawirus szaleje, monarcha nie jest w stanie wziąć na siebie odpowiedzialności. Nie demonstruje rzeczywistego przywództwa, tylko pogłębia podziały. Okazał się niewolnikiem własnej politycznej metody – konfliktu – której nie potrafił porzucić, mimo że kraj stanął wobec niespotykanego dramatu.
Wszystkie wystąpienia Kaczyńskiego z ostatnich dni dowodzą tego, że albo nie pojmuje, do czego doprowadził, albo świadomie podgrzewa konflikt społeczny, licząc na wrzenie. Jeśli jest w tym jakiś plan, to próżno oczekiwać jego pozytywnych dla PiS rezultatów. Wszystkie sondaże z ostatnich dwóch tygodni pokazują spore tąpnięcie poparcia dla PiS, przy wzroście notowań opozycji. W tej chwili PiS ma około 30 proc. poparcia, Koalicja Obywatelska oscyluje wokół 25 proc., a na kilkanaście punktów może liczyć partia Szymona Hołowni.
W całym obozie władzy tylko premier realnie zajmuje się pandemią, bo od tego zależy jego polityczna przyszłość. Organizuje spotkania z opozycją, apeluje o zakończenie ulicznych protestów i dosypuje pieniędzy medykom walczącym z COVID-19 – wszystko wbrew logice swojego prezesa, nakazującej konfrontację, nakazy i zakazy.
Morawiecki jest w trudnej sytuacji, i to na własne życzenie. Jego rząd beztrosko zmarnotrawił ostatnie półrocze, nie przygotowując strategicznych obszarów do jesiennej fali. Dziś w panice podejmuje decyzje chaotyczne – takie jak zamknięcie cmentarzy tuż przed 1 listopada, które postawiło w trudnej sytuacji branżę kwiaciarską. Jest zresztą atakowany przez ludzi Zbigniewa Ziobry – poważna sytuacja w kraju nie obniżyła napięcia między premierem a jego głównym konkurentem.
Inna rzecz, że sam Ziobro zniknął. Co najwyżej na Twitterze wygraża protestującym przeciwko orzeczeniu TK albo rękami swego zaufanego prokuratora krajowego Bogdana Święczkowskiego naciska na prokuratorów w sprawie ich ścigania. Tak naprawdę – jak słychać w obozie władzy – Ziobro obawia się zakażenia i dlatego lepiej się czuje w ukryciu.
Paulina Górska, Marcin Napiórkowski: Głównym przeciwnikiem bieżących protestów nie jest PiS czy Kościół, lecz bardziej ogólna kategoria „dziadersa”, który uzurpuje sobie prawo do decydowania o życiu młodych i pouczania ich na każdym kroku.
  Zniknął także Andrzej Duda i sięgające dziesiątek tysięcy statystyki zakażeń nie są w stanie go zmobilizować do działania. Z letargu wyrwały go dopiero żona z córką. Kinga Duda napisała w internecie: „Nie mogę pogodzić się z konsekwencjami, jakie niesie ze sobą wyrok Trybunału Konstytucyjnego. Każdy człowiek ma wolną wolę”. Z kolei Agata Kornhauser-Duda, milcząca dotąd latami, niespodziewanie zabrała głos w Polsacie: „Czy kobiety muszą być zmuszone do heroizmu? Mam tutaj wątpliwości” – mówiła. Nieoficjalnie wiadomo, że za ich oświadczeniami stała Marianna Rowińska, kiedyś dbająca o ubiór pierwszej pary, a dziś uważana za szarą eminencję Pałacu Prezydenckiego z ambicjami wpływania na klan Dudów.
Tuż po orzeczeniu TK prezydent się z niego cieszył. „Nigdy tego nie ukrywałem, że aborcja z tzw. względów eugenicznych nie powinna być w Polsce dozwolona. Uważałem i uważam, że każde dziecko ma prawo do życia” – mówił w „Dzienniku Gazecie Prawnej”. Pod wpływem trzech pań – i ulicznych protestów – zmienił zdanie. Zaproponował projekt ustawy, który ma łagodzić skutki decyzji TK – chodzi o zgodę na przerwanie ciąży w przypadku wad śmiertelnych płodu. To wykluczałoby zabieg np. w przypadku zdiagnozowania zespołu Downa. W PiS nie ma jednak większości, by taki projekt uchwalić. W dodatku Duda naraża się na konflikt z Kościołem, który już wydaje gniewne pomruki. Nie wiadomo też, co w tej kwestii zrobi prezes.
To jeszcze potrwa
Bo dziś prezes jest bardziej samotny niż zwykle. Wedle nieoficjalnych informacji w szczycie protestów urzędował w rządowym kompleksie mieszkalnym przy ulicy Parkowej w centrum Warszawy, bo jego dom na stołecznym Żoliborzu stał się ulubionym miejscem pielgrzymek wrogów PiS.
Na Nowogrodzkiej przez kilka tygodni ziała pustka – nie do wyobrażenia przez ostatnie lata, gdy karawany ministrów przyjeżdżały tam po dyrektywy. Dopiero kilka dni temu Kaczyński znów zaczął się pojawiać w partyjnej centrali. Ale czy to jeszcze polityczne epicentrum dla obozu władzy?
Kaczyński jest znacznie słabszy niż rok temu, po drugiej wiktorii w wyborach parlamentarnych. Gdy zagrzewał do obrony kościołów i atakował demonstrujących przeciwko orzeczeniu TK, wyglądało to jak wezwanie do policyjnej pacyfikacji. Ale do pacyfikacji nie doszło. Według nieoficjalnych informacji naciskom Mariusza Kamińskiego i Macieja Wąsika – szefów MSWiA, ludzi Kaczyńskiego – sprzeciwił się szef policji nadinspektor Jarosław Szymczyk, ostatni doświadczony policyjny generał, którego PiS jeszcze nie wylało. Poza pojedynczymi ekscesami policja zachowuje się wobec protestujących bardzo wstrzemięźliwie, choć w ostatnich latach zdarzało jej się przekraczać granice w obchodzeniu się z przeciwnikami politycznymi PiS. To też dowód na to, że Kaczyński nie może już wszystkiego, że czasy polityki nakazowo-rozdzielczej sterowanej z Nowogrodzkiej dobiegają końca.
Politycznej śmierci Kaczyńskiego nie ma jednak co wieszczyć. Standardowo wybory odbędą się dopiero za trzy lata, a PiS może rządzić długo nawet przy bardzo negatywnych nastrojach społecznych. Partia oplotła mackami całe państwo i – mimo konfliktów wewnętrznych, mimo słabnącego prezesa – nadal jest zjednoczona w dbaniu o zachowanie władzy.
Inna rzecz, że – zgodnie z pragnieniem liderów partii – protesty uliczne słabną, bo działaczki zaczęły się kłócić o wpływy w Strajku Kobiet, a młodzi zaczęli wybierać inne imprezy. Kaczyński jest ewidentnie „dziadersem”, który ma problem z odnalezieniem się w nowej rzeczywistości. Ale to nie znaczy, że owa rzeczywistość go szybko zmiecie. ©
Autor jest dziennikarzem Onet.pl. Stale współpracuje z „TP”.",ANDRZEJ STANKIEWICZ,09.11.2020,https://www.tygodnikpowszechny.pl/zmierzch-boga-wojny-165552
30,DO WYMAZU RAZEM MARSZ,Wiosną stawiano ją za wzór w walce z epidemią. Teraz Słowacja postanowiła – jako pierwszy kraj w Europie – przetestować prawie wszystkich dorosłych obywateli.,"Chodniki bez ludzi, zamknięta kawiarnia, w delikatesach raptem dwoje kupujących. Nie o takiej atmosferze senności marzyli mieszkańcy Trzciany (słow. Trstená), siedmiotysięcznego miasta przy granicy z Polską, gdy dekadę temu – dzięki nowej obwodnicy – tiry przestały w końcu korkować centrum.
Teraz pustawy rynek to efekt epidemii. W jej środku, niespodziewanie, znalazła się Trzciana i cała słowacka część Orawy, regionu między Tatrami i Babią Górą, którego fragment znajduje się także w Polsce. Od marca do sierpnia wykryto tu zaledwie 75 przypadków COVID-19. Potem, w samym tylko wrześniu – już ponad 1200. Sytuacja pogorszyła się w całym kraju, ale tutaj zakażeń przybywało najszybciej.
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>
Dlatego to właśnie na Orawie – na tydzień przed wyznaczoną na 30 października i 1 listopada ogólnokrajową akcją testowania – rząd w Bratysławie przeprowadził próbę generalną.
To nie koniec świata
Juraj Spuchľák jest księdzem nietypowym. Nie chce, żeby koncentrować się na kazaniach. – Odpowiedzialność za to, co robimy, spoczywa na naszych czynach, a nie na słowach innych – precyzuje.

Ks. Juraj Spuchl’ák, proboszcz miejscowej parafii / FOT. MARCIN ŻYŁA
Proboszczem jest tutaj od niedawna. Chciał zacząć od remontu, lecz trudno było o fachowców. Mówi: – Najlepsi pracują w Austrii i Czechach, przyjeżdżają do domu w weekendy albo co kilka tygodni. To trudne dla rodzin, zwłaszcza teraz.
Rozmawiamy pod kościołem św. Marcina. Świątynia, postawiona na gotyckich fundamentach, odnowiona w stylu renesansowym, z dodaną potem barokową kopułą, była świadkiem największej traumy w historii Trzciany: grabieży obrazu Maryi, wzorowanego na częstochowskiej Czarnej Madonnie. Dokonały tego w 1683 r. wojska litewskie, idące tędy pod Wiedeń. Obraz zniknął z kościoła, ale pozostał w herbie miasta.
Dziś mierzy się ono z nowym kryzysem. – Codziennie spotykam ludzi, w których epidemia wydobyła na wierzch tłumione dotąd problemy. Próbują koić swoje lęki w internecie, wierzą w teorie spiskowe. Niektórzy szukają pocieszenia w religii i dostają się pod wpływ sekt przepowiadających koniec świata. Z kolei ludzie leczeni psychiatrycznie odstawili leki – wylicza ks. Spuchľák.
Najbardziej martwi się starszymi. Zanim skierowano go do Trzciany, przez kilkanaście lat szefował katolickiemu radiu w Bańskiej Bystrzycy. Obecnie dla swoich parafian nagrywa w sieci krótkie katechezy: o śmierci, o oczyszczeniu, o tym, żeby nie dali się temu, co wokół.
Teraz milczy, jakby i w myślach szukał pocieszenia. W końcu z twarzy schodzi napięcie. – Chrztów mamy wciąż dwa razy więcej niż pogrzebów! – mówi. I trochę się uśmiecha.
Cień wakacji
Gdy przez Europę szła wiosenna fala epidemii, pięcioipółmilionową Słowację stawiano za wzór. Na nowego koronawirusa kraj zareagował błyskawicznie. W Bratysławie szkoły zamknięto już dwa dni po wykryciu w kraju pierwszego nosiciela. Najszybciej w Europie nakazano chodzenie w maskach. Powołano apolityczny sztab kryzysowy, którego zalecenia realizował rząd.
Opłaciło się: śmiertelność spowodowana koronawirusem jest na Słowacji prawie cztery razy mniejsza niż w Polsce – do minionego piątku zmarło 212 osób.Ale 1 października rząd wprowadził stan wyjątkowy. – Jest już dużo gorzej – mówi prof. Vladimír Krčméry, specjalista chorób zakaźnych i rektor Wyższej Szkoły Nauk o Zdrowiu i Pracy Społecznej w Bratysławie. Jego zdaniem Słowacy płacą teraz za wydarzenia z sierpnia i września: wznowienie lig piłkarskiej i hokejowej, częste wesela, masowe powroty z wakacji oraz początek roku akademickiego (21 września).
– Błędem było natychmiastowe otwarcie szkół. Gdyby dzieci zaczęły naukę choćby dwa tygodnie później, te z nich, które przywiozły wirusa z wakacji, mogłyby przechorować w domu – tłumaczy lekarz. Dodatkowo na Orawie epidemię mogły przyspieszyć kontakty z Małopolską, gdzie przed miesiącem zaczęła się jej jesienna fala.
Sztab kryzysowy w Bratysławie podjął więc precedensową w Europie decyzję: o przetestowaniu wszystkich obywateli między 10. a 65. rokiem życia. Właściwie należałoby powiedzieć, że to masowe badania odsiewowe – bo stosuje się proste testy antygenowe, które kosztują po 4 euro za sztukę. Według premiera Igora Matoviča ogólnosłowackie testowanie pomoże jednak zidentyfikować tzw. superroznosicieli i da lepsze pojęcie o skali epidemii.
– Nie ma jeszcze idealnych testów. Ale cała akcja może zapobiec jesiennemu lockdownowi – ma nadzieję prof. Vladimír Krčméry.

Kościół św. Marcina przy wylotówce w stronę Polski, Trzciana, październik 2020 r. / FOT. MARCIN ŻYŁA
Test testu
Na tydzień przed narodowym testowaniem w orawskich powiatach Namiestów, Twardoszyn i Dolny Kubin, a także w położonym we wschodniej Słowacji powiecie Bardejów odbyła się próba generalna. Przez trzy dni przebadano prawie 141 tys. osób, uzyskując 5594 wyniki pozytywne (3,97 proc.). Do wymazów zgłosił się co dziewiąty mieszkaniec w wieku 10-65 lat. Ci, którzy nie chcieli poddać się testowi, musieli pozostać w izolacji domowej przez kolejne dziesięć dni.
Kolejki tworzyły się jeszcze przed otwarciem punktów pobrań. – Pierwszego dnia, w piątek, przyszli młodzi, chcieli mieć wolny weekend – opowiada ks. Spuchľák. – Niektórzy z naszego miasta poszli do sąsiedniej wsi, żeby ominąć tłumy, ale miejscowi nie dopuścili ich do testów. Bali się, że zabraknie dla nich.
Prof. Krcméry dobrze ocenia całą akcję: – Wysoka frekwencja i dyscyplina mieszkańców były bardzo obiecujące. Ale ostateczna ocena będzie możliwa dopiero za kilka dni, po porównaniu wyników z czterech powiatów ze wskaźnikami z całego kraju – zastrzega.
Musimy sobie pomagać
W Urzędzie Miejskim w Trzcianie pracuje podczas epidemii tylko kilkoro urzędników. Aby usprawnić wentylację, wszystkie drzwi otwarto na oścież – także te do gabinetu burmistrzyni.
Magdaléna Zmarzláková rządzi miastem od czterech lat. Wcześniej była dyrektorką szkoły i to od niej zaczyna rozmowę: – Wiele klas musieliśmy wysłać na kwarantannę. Niektóre szkoły zamknęliśmy, bo zabrakło nauczycieli – mówi 42-latka. I dodaje: – No cóż, to epidemia, trzeba to jakoś znieść.

Magdaléna Zmarzláková, burmistrzyni Trzciany na Orawie / ARCHIWUM PRYWATNE
Burmistrzyni uważa, że masowe testy spełniły swoją funkcję: – Wierzę, że trochę spowolniliśmy rozprzestrzenianie się wirusa, np. w zakładach pracy. Dzięki temu lekarze złapią oddech, w szpitalach odzyskamy trochę wolnych łóżek. W naszym mieście było 5,4 proc. pozytywnych wyników. To dużo, ale wzrosła też ogólna świadomość zagrożenia – tłumaczy.
Przed siedzibą urzędu – pamiętającą węgierskie panowanie, zakończone sto lat temu – umieszczono obok siebie symbole miasta, regionu, państwa i Unii Europejskiej. Zmarzláková opowiada o współpracy z burmistrzami innych miast Orawy, w tym o internetowym serwisie samopomocy, gdzie mieszkańcy regionu deklarują wsparcie dla starszych, samotnych i ubogich: – Spotykamy się regularnie, wymieniamy doświadczeniami. Mamy przecież podobne problemy. Staramy się też przekonywać mieszkańców, aby nie wierzyli wszystkiemu, co znajdą w internecie. Trzeba się zdać na własny rozum i lojalność wobec innych.
Byle do lata
Trzciański obraz Madonny odnaleziono po wielu latach w wileńskiej katedrze. Dopiero po 300 latach od grabieży mieszkańcy pogodzili się z utratą: w 1983 r. w kościele św. Marcina zawisła kopia. Jakie ślady pozostawi w nich epidemia?
Magdaléna Zmarzláková: – Wierzę, że będziemy żyć uważniej. Doceniać to, co najbliżej: rodzinę, nauczycieli, pracę. Ale też myśleć gospodarnie, ostrożniej planować przyszłość.
Ks. Juraj Spuchľák: – Ci, którzy chodzili do kościoła, ponieważ robili tak inni, już nie wrócą tak licznie. Inni przyjdą z nową wiarą, zahartowaną w trudnym czasie. To dobrze.
Prof. Vladimír Krčméry: – Mam nadzieję, że po trudnej jesieni Boże Narodzenie będzie już spokojniejsze. Wiosną jeszcze raz masowe testy. A latem może już szczepionka? ©℗",MARCIN ŻYŁA,02.11.2020,https://www.tygodnikpowszechny.pl/do-wymazu-razem-marsz-165474
31,KS. TOMÁŠ HALÍK NA NIEDZIELĘ PALMOWĄ,"Postać chrześcijaństwa, do której się przyzwyczailiśmy, niepowstrzymanie odchodzi w przeszłość. Miejmy odwagę pozwolić, by wiele umarło – w Kościele, w wierze, w teologii.","Wstępujemy dziś do bramy Wielkanocy, rozpoczynamy Wielki Tydzień. Z wyjątkiem czasu prześladowań przeżyjemy najprawdopodobniej najdziwniejsze święta w historii chrześcijaństwa, z pustymi, często zamkniętymi kościołami. Jestem głęboko przekonany, że może to być Wielkanoc bardziej chrześcijańska od jakiejkolwiek innej, którą możemy pamiętać. Wielu z tych, którzy inaczej nigdy by do kościoła nie poszli, w tym roku ciężkich doświadczeń jest zapewne bardziej niż kiedykolwiek otwartych na Wielkanocną Nowinę. I właśnie to zobowiązuje nas, by świętować Wielkanoc w sposób prosty, ale nie powierzchowny.
Szereg z nas, księży, którzy w czasie komunizmu nigdy nie dostali albo stracili państwową zgodę na wykonywanie służby kapłańskiej, pracowało w kościele podziemnym. Za odprawianie mszy bez zgody państwowej groziły wtedy dwa lata więzienia. Dla tych z nas liturgia w niewielkim kręgu, gdzieś w domu albo na działce, przy zwyczajnym stole – to nic nowego. Ja sam w taki sposób odprawiałem mszę codziennie przez 11 lat, w większości sam albo z grupą kilku najwierniejszych. Tak przeżytej Wielkanocy u przyjaciół na działce w Dolinie Kokorzina [skałki na północ od Pragi – red.] ani ja, ani oni nigdy nie zapomnimy. Mordercza pandemia komunizmu, która wtedy szalała, jest prawdopodobnie w większej części świata definitywnie pokonana, jakkolwiek niektórzy z tego wirusa do dziś się porządnie nie wyleczyli. Zapewne także pandemia koronawirusa nie będzie trwać wiecznie. Ale ona zmieni świat i pewnie nas także czegoś ważnego nauczy. 
Pękają skały
Znów zatem w całkowicie innych warunkach świętujemy Wielkanoc – bez barokowych ołtarzy, kadzideł, uroczystych procesji ze złotą monstrancją, bez organów, bez dzwonów oznajmujących Zmartwychwstanie. To, co mamy do dyspozycji, to stół Słowa Bożego, Ewangelię – opowieść o Wielkiej Nocy.
Może jednak właśnie z powodu tych wyjątkowych okoliczności znajdziemy klucz, którym ta opowieść da się otworzyć na nowo, da się głębiej zrozumieć. Zapytacie pewnie: „Dlaczego i jak? Przecież większość z nas, i to nie tylko wierzących, już tę opowieść dobrze zna”.
CZYTAJ TAKŻE
WIELKANOC BEZ SPOWIEDZI: Pandemia przeszkadza wielu drogim nam religijnym praktykom. Wcale jednak nie musi szkodzić naszej drodze nawrócenia. Tekst Piotra Sikory >>>
Z tego samego powodu, z jakiego co roku świętujemy Wielkanoc, możemy w tej opowieści co roku znaleźć coś nowego, co rzuca nowe światło na naszą aktualną sytuację życiową. Z drugiej strony właśnie to przeżywane doświadczenie może nam pomóc lepiej i głębiej zrozumieć tę ewangeliczną opowieść, znaleźć w niej coś nowego dla siebie. Filozofowie w języku specjalistów nazywają to hermeneutycznym kręgiem między tekstem i życiem, między doświadczeniem ukrytym w tekście a doświadczeniem czytelnika.
Tak, znamy tę historię. Ona jest głęboko wpisana w kulturę, w której żyjemy, choć zwykle sobie tego nie uświadamiamy. Ale spróbujmy tylko wyobrazić sobie to niewiarygodne zubożenie, gdyby wyobrażenia Ukrzyżowania i Zmartwychwstania zniknęły z architektury, od katedr po kapliczki na polach, z obrazów i rzeźb, które nas otaczają – rzecz jasna, o ile nasz świat choć trochę wykracza poza blokowisko – ze światowej czy czeskiej literatury, muzyki, z historii, teatru i filmu.
Film YouTube: halik_na_niedziele_palmowa_-_po_polsku_napisy
Ludziom, którym uroczysta wielkanocna liturgia w kościołach nic nie mówiła, radziłem przez lata, aby spróbowali wejść do dramatu Wielkiej Nocy drogą kultury, słuchając pasyjnej muzyki Bacha, „Stabat Mater” Dvořáka, „Mesjasza” Händla albo prowokacyjnych, beatowych utworów pasyjnych zespołu The Plastic People of the Universe. Polecałem im, by medytowali przed obrazami i rzeźbami w galeriach, od tych najstarszych po współczesne. Teraz jednak zamknięte są i galerie, i sale koncertowe, a bezpośredniego doświadczenia liturgii czy dzieła artystycznego nie da się całkowicie zastąpić transmisją telewizyjną.
Zostają nam myśli ubrane w słowa, te zaś na szczęście daje się przenosić. Stara legenda mówi, że podczas wielkanocnych czytań pasyjnych pękają skały i otwierają się skarby. Prośmy o ten cud: kiedy będziemy czytać i medytować nad opowieścią wielkanocną, niech w nas pęknie to, co kamienne, zimne i twarde, a otworzy się skarb wiary (czy też może pre-wiary), skryty gdzieś głęboko w nas. Wierzę, że to możliwe w każdym z nas.
Co to znaczy „czytać historię pasyjną” z wiarą, wierzyć w to? Wiara w tym przypadku nie oznacza przeświadczenia, że to, co czytamy, odegrało się kiedyś dokładnie w taki sposób. To by było bardzo prymitywne i wulgarne pojmowanie wiary i prawdy.
Ewangelie to nie są protokoły opisujące detale dawnych historii. W wielu szczegółach różnią się między sobą. Opowieści czterech Ewangelii to różne drogi medytacji ludzi, którzy weszli do tej historii i zapraszają nas, byśmy tam weszli z nimi. Weszli z naszym intelektem i emocjami, fantazją i chęcią poszukiwań, z otwartą myślą i sercem, z naszym pragnieniem rozumienia i z naszym pragnieniem ducha – wszystko razem to komponenty składające się na słowo „wierzyć”.
Wiara to więcej niż zaufanie w wiarygodność komunikatu z przeszłości i o przeszłości. Wiara pozwala mi wejść do tej historii i pozwolić się nie tylko nią zachwycić, ale również przemienić. W ten sposób ukazuje się dla mnie prawda tej historii: wiara pozwala mi uczynić go prawdziwym dla mnie, a także poprzez mnie, ponieważ ta historia wzywa mnie do wydania świadectwa o tym, co staje się mną. Historia teologii kładzie ważny akcent na: „Christus pro me” – „Chrystus dla mnie”, a nie jakieś oddalone bóstwo, metafizycznego Boga filozofów, którego wielu zamieniało sobie za żywego Boga w Biblii. Jak uczył Søren Kierkegaard, wiara czyni ze mnie współczesnego Chrystusowi.
Kiedy czytam Ewangelię, świadomie zakładam okulary wiary: bez nich wielu rzeczy nie dałbym rady przeczytać albo widziałbym je nie dość wyraźnie. Tak, również w otaczającym świecie wiele rzeczy byłoby dla mnie nieczytelnych, gdybym nie miał okularów wiary, które pozwalają mi rozróżnić wszystkie, nawet najdrobniejsze wzmianki.
Przemiana
Zanim wejdziemy do dramatu Wielkanocy, chciałbym się z wami podzielić tym, co Wielkanoc do mnie mówi w ostatnich latach, a w tym roku mówi nawet z nieoczekiwaną siłą. Nie oczekuję od nikogo, aby podzielał moje spojrzenie, ale poproszę, aby choć chwilę o tym pomyśleć. 
Wielkanoc to historia śmierci i Zmartwychwstania. Istniało i nadal istnieje wiele postaci chrześcijaństwa tak zafascynowanych bólem, cierpieniem i śmiercią, że zupełnie nie dostrzegają one wieści o Zmartwychwstaniu. Moi przyjaciele z konserwatywnych regionów Hiszpanii, ale szczególnie z Ameryki Łacińskiej i Filipin, opowiadają mi, w jak emocjonalny i dramatyczny sposób tamtejsi wierzący przeżywają Wielki Piątek, z procesją, krzyżem, figurami wyobrażającymi Pasję – ale na Zmartwychwstanie kościoły są tam prawie puste. Jest tak prawdopodobnie dlatego, że przemoc, ból, cierpienie i śmierć to zjawiska, z którymi ci ludzie mają przebogate doświadczenia i wkładają je do wielkopiątkowych obrzędów i zwyczajów. Ze Zmartwychwstaniem jednak nie ma doświadczenia nikt – także ci, którzy przeżyli tzw. śmierć kliniczną.
Niestety, podobnego typu chrześcijańska pobożność nowinę o Zmartwychwstaniu potrafiła tak dalece zbanalizować, że wystawiła ją na sceptyczne komentarze i śmiechy ze strony ateistów.
Wskrzeszenie Chrystusa nie jest reanimacją, ożywieniem zwłok i ich powrotem na ten świat, nie jest efektownym happy endem Wielkiej Nocy. Poważna teologia jasno mówi: jeśli chcesz mówić o Zmartwychwstaniu, najpierw odrzuć wszystkie wyobrażenia, które o nim masz. Najpierw przyznaj, że jest to Tajemnica, która zdecydowanie przekracza nie tylko nasze doświadczenie, ale także naszą wyobraźnię, nasze pojęcia, nasze pobożne czy też niezbyt pobożne teorie. Zmartwychwstanie nie jest powrotem do tego, co było, ale radykalną przemianą. Nie zapominajmy o ewangelicznej relacji o tym, że Zmartwychwstałego nie mogli rozpoznać nawet jego najbliżsi. Zmartwychwstały przyszedł i stale przychodzi jako nieznany cudzoziemiec.
A teraz przejdźmy do jądra tej opowieści, do klucza, który pozwala mi na nowo, głębiej wejść do tego skarbu tajemnicy Wielkanocy. Wypowiedziałem to jeszcze przed bramą tegorocznej Wielkanocy.
Jestem przekonany, że wielkanocna tajemnica śmierci i Zmartwychwstania jest fundamentem chrześcijaństwa i kryterium do jego rozpoznawania. 
Jestem przekonany, że tylko wiara, która umiera i powstaje z martwych, jest prawdziwą wiarą chrześcijańską.
Jestem przekonany, że tylko Kościół, który umiera i powstaje z martwych, jest prawdziwie chrześcijańskim Kościołem.
Jestem przekonany, że tylko teologia, która umiera i powstaje z martwych, jest teologią prawdziwie chrześcijańską.
Śmierć Kościoła
Zastanówmy się nad pojęciem śmierci Kościoła. Dla mnie odkrył je jeden z moich wielkich nauczycieli wiary – Oto Mádr. Człowiek, który z powodu swej wierności Chrystusowi i Kościołowi cierpiał 16 lat w komunistycznych więzieniach. Madr był raczej człowiekiem czynu i geniuszem organizacji niż człowiekiem pióra. Mimo to jeden z jego tekstów zasługuje na to, aby wejść do historii teologii czeskiej. To esej „Modus moriendi ecclesiae”, po czesku: „Jak umírá Církev” [pol. „Jak umiera Kościół”]. Madra zainspirował znany tekst Jana Ámosa Komenskiego, w którym medytował on nad zanikiem swojego Kościoła – „Testament umierającej matki Jednoty Braci Czeskich”.
Wiele kościołów lokalnych, kiedyś bardzo żywych i kwitnących, już zanikło, zanika też dużo innych postaci Kościoła. Jestem przekonany, że coś podobnego przeżywamy i dziś.
Jestem przekonany, że puste i zamknięte kościoły w te święta są proroczym znakiem: podobny może być koniec Kościoła, jeśli nie przejdzie on głębokiej przemiany, nie przejdzie przez śmierć i Zmartwychwstanie. Jeśli nie przejdzie tej fazy, kiedy wiele umrze po to, aby to nowe, odnowione, mogło powstać do życia w wierze Kościoła, w Kościele, w jego teologii i jego rozumieniu i głoszeniu wiary.
Wydaje mi się, że metody, jakimi dziś Kościół w naszej części świata chce powstrzymać trwający od dawna proces ubywania wierzących – łączenie parafii, import księży z zagranicy – to tylko przesuwanie mebli na Titanicu. Jedna z postaci chrześcijaństwa, Kościoła, wiary i teologii, do której się przyzwyczailiśmy, niepowstrzymanie odchodzi w przeszłość.
Kościoła nie uratuje ucieczka do przednowoczesnego świata „trwałych wartości”, bo tego świata już nie ma. Nie uratuje go tania „modernizacja”, która dzisiejszemu „społeczeństwu zabawy” miałaby dostarczyć religii w postaci rzekomo atrakcyjniejszej. Naprawdę, nie wiem, co wspólnego z Ewangelią mają te wielkie, pełne emocji religijne shows w nabitych do ostatniego miejsca megakościołach Ameryki Północnej i Łacińskiej.
Jeśli chodzi o – prawdopodobnie niemożliwy do powstrzymania – ubytek liczby księży w Europie i Ameryce Północnej, zapewne potrzeba w duchu postanowień Synodu o Amazonii w Kościele łacińskim skorzystać z doświadczeń katolickich Kościołów rytu wschodniego i całego wschodniego chrześcijaństwa, ze święceniem żonatych mężczyzn. Trzeba też dać większą przestrzeń dla charyzmatu kobiet. A jednak także te środki nie będą jedynym zbawiennym lekiem na choroby współczesnego chrześcijaństwa.
Porównałem współczesną postać Kościoła do tonącego statku. Trzeba dodać, że mimo wszystko ten statek nadal wiezie przebogate skarby, które trzeba ratować, trzeba je przeładować do nowej łodzi. Łodzi Piotrowej nie możemy mylić z jakąś konkretna postacią Kościoła; Kościół Chrystusowy obecny jest w całym szeregu historycznych postaci, ale z żadną z nich nie powinien być całkowicie utożsamiany. 
Odnowa Kościoła nie może zaczynać się ani kończyć na odnowie struktur, jakkolwiek i taka odnowa jest nam potrzebna. Kluczowa jest odnowa wiary. Tak, powtarzam: jestem przekonany, że tylko wiara, która umiera i wstaje z martwych, jest wiarą prawdziwie chrześcijańską.
Dziecięca wiara, która rodzi się spontanicznie jako ślad psychologicznego doświadczenia własnych rodziców, wiara przekazana przez wychowanie, przez rodziców, przez szkołę – taka wiara musi pewnego dnia umrzeć, przejść głęboką transformację po to, aby powstała z niej dojrzała, dorosła wiara, zdolna przetrwać we współczesnym świecie. 
Ludzie często bronią się przed dojrzałością wiary i wtedy zwykle cytują słowa Jezusa o tym, że mamy być jak dzieci. Ale Jezus tymi słowami nie wzywał nas do infantylizmu, lecz do tego, byśmy znów stali się podobni dzieciom z ich otwartością, szczerością, spontanicznością i zdolnością do chłonięcia wiedzy. Ogromnym niedostatkiem w pracy duszpasterskiej dzisiejszego Kościoła jest to, że religijne otoczenie – często razem z księżmi – stara się ludzi dorastających w wierze wciskać na powrót w dziecięce buty wiary. Buty, w które już nie mogą się zmieścić. 
Wielką przewodniczką na drodze do dojrzałej wiary może być odważna i oryginalna młoda kobieta, Teresa z Lisieux, która cierpiąc bóle ciała i duszy, przeszła kryzys wiary ku miłości. Miłości, która – zgodnie ze słowami św. Pawła – przeżywa także wiarę. Tyle że trzeba wydobyć „małą drogę” Teresy spod pokładów katolickiego kiczu.
Podobnie jak w trakcie indywidualnego życia obumiera dziecinna wiara, aby zamienić się w postać dojrzałą, tak prawdopodobnie powtarza się przechodzenie wiary Kościoła w kolejne postacie, przez kolejne kryzysy i reformy. Prawdopodobnie teraz stoimy w samym środku takiego okresu. 
Kiedyś ten proces nazywaliśmy sekularyzacją, później pluralizacją sceny religijnej. To są wieloznaczne pojęcia, stoją za nimi rozmaite teorie.
Powtarzam: spróbujmy rozumieć ten proces przez opowieść Wielkiej Nocy. Miejmy odwagę pozwolić, by wiele umarło – w Kościele, w wierze, w teologii; pozwólmy sobie przejść przez doświadczenie Wielkiego Piątku i Wielkiej Soboty – i bądźmy otwarci na niespodziankę wielkiej przemiany, nowego życia.
Drugie czytanie z Niedzieli Palmowej jest jednym z najgłębszych przedstawień sensu wielkanocnego dramatu: Jezus-człowiek, jakkolwiek sposobem swego istnienia był równy Bogu, przyjął byt człowieka, człowieka służącego, poniżył sam siebie, przyjął hańbiącą śmierć – i także z tego powodu Bóg wywyższył Go nad wszystko.
To samowydanie, przekroczenie własnego „ja” w służbie Bogu i innym – to droga Jezusa do Ojca. To jest to Przejście – Pesach, Pascha – słowo, którym języki Biblii, hebrajski i grecki, opisują Wielkanoc jako święto przypominające wyjście Izraelitów z domu niewoli do ziemi wolności. Także Kościół jest communio viatorum, wspólnotą pielgrzymujących, która musi się stale uczyć od Jezusa sztuki wyrzekania się, umierania, po to, aby wstawać do nowego życia i iść ku wolności, do której powołał nas Chrystus. 
Z czeskiego przeł. Tomasz Maćkowiak (postrzelonymokiem.pl)
KS. PROF. TOMÁŠ HALÍK jest filozofem, teologiem i socjologiem. Po ukończeniu studiów w komunistycznej Czechosłowacji odmówiono mu prawa do pracy naukowej – został terapeutą środowiskowym osób uzależnionych. W 1978 r. tajnie wyświęcony na księdza, do 1989 r. jedna z najważniejszych postaci podziemnego Kościoła w Czechach, później m.in. doradca prezydenta Václava Havla, wykładowca Oksfordu, Cambridge i Uniwersytetu Karola, duszpasterz akademicki. Laureat Nagrody Templetona i przyznawanego przez „Tygodnik Powszechny” Medalu św. Jerzego. Autor kilkudziesięciu książek, tłumaczonych także na język polski, m.in. „Co nie jest chwiejne, jest nietrwałe”, „Przemówić do Zacheusza” i „Nocy spowiednika” oraz „Cierpliwości wobec Boga. Spotkania wiary z niewiarą”. Stale współpracuje z „Tygodnikiem Powszechnym”.
Powyższy tekst otrzymaliśmy od autora. Ks. Halík wygłosił go także na platformie YouTube.",KS. TOMÁŠ HALÍK,05.04.2020,https://www.tygodnikpowszechny.pl/ks-tomas-halik-na-niedziele-palmowa-162922
32,WIELKANOC BEZ SPOWIEDZI,Pandemia COVID-19 przeszkadza wielu drogim nam religijnym praktykom. Wcale jednak nie szkodzi naszej drodze nawrócenia.,"Wielki Post to czas nawrócenia. W polskiej tradycji katolickiej kulminacją tego procesu jest najczęściej przystąpienie do sakramentu pokuty i pojednania. Dlatego od dziesięcioleci ostatnie tygodnie przed Wielkanocą były w Kościele w Polsce czasem, w którym katolicy tłumnie szli do spowiedzi. W wielu kościołach tworzyły się kolejki do konfesjonałów - pomimo tego, że spowiednicy wydłużali czas swoich dyżurów.
Pandemia COVID-19 praktycznie uniemożliwia kontynuowanie w tym roku tej praktyki w niezmienionej formie. Indywidualna spowiedź „uszna” tak wielkiej liczby ludzi w tak krótkim czasie zwiększyłaby niepomiernie ryzyko rozprzestrzenienia się niebezpiecznej dla życia choroby.
Episkopaty niektórych krajów już podjęły próby jakiegoś zaradzenia temu problemowi. Biskupi węgierscy czy włoscy na przykład wprowadzili możliwość udzielania przez księży tzw. absolucji generalnej - tj. ogólnego rozgrzeszania wielu ludzi naraz. Dokument dotyczący tej kwestii wydała też w czwartek watykańska Penitencjaria Apostolska - explicite potwierdzając, że obecna pandemia, przynajmniej w niektórych miejscach świata, spełnia warunki przewidzianych przez prawo kanoniczne okoliczności, które uprawniają biskupów do takiej właśnie decyzji.
Udzielanie rozgrzeszenia ogólnego jest z pewnością jedną z możliwych dróg wyjścia w obecnym kryzysie. Jednak dla wielu ma ono tę wadę, że nie odnosi się wprost do duchowej potrzeby osobistego wyznania win i otrzymania rozgrzeszenia.
Wszystkie podobne ogólne rozwiązania powinny zostać uzupełnione przez wskazówki, jak w dzisiejszej sytuacji może wyglądać osobisty proces wielkopostnego nawrócenia - jeśli nie może objąć indywidualnej spowiedzi. Wskazówki można znaleźć w istniejących dokumentach Kościoła, takich jak Katechizm czy Kodeks Prawa Kanonicznego.
W wieku rozeznania
Warto, po pierwsze, rozważyć, kiedy sakramentalna spowiedź jest w procesie osobistego nawrócenia naprawdę konieczna. Spory wpływ na powszechność praktyki przystępowania do spowiedzi przed Wielkanocą ma sformułowanie przykazań kościelnych przyjętych w 2001 r. przez Konferencję Episkopatu Polski. Dwa z nich brzmią następująco: „2. Przynajmniej raz w roku przystąpić do sakramentu pokuty. 3. Przynajmniej raz w roku, w okresie wielkanocnym przyjąć Komunię Świętą”. Przykazania te są oparte na ogólnych normach Kościoła. Warto więc zauważyć, że Kodeks Prawa Kanonicznego formułuje je nieco inaczej.
Kwestię przyjmowania Komunii świętej reguluje Kanon 920: „§ 1. Każdy wierny po przyjęciu Najświętszej Eucharystii po raz pierwszy ma obowiązek przyjmować ją przynajmniej raz w roku. § 2. Ten nakaz powinien być wypełniony w okresie wielkanocnym, chyba że dla słusznej przyczyny wypełnia się go w innym czasie w ciągu roku”. Prawo respektuje głęboki związek sakramentu Eucharystii i tajemnicy Paschy Jezusa - stąd nacisk na przyjmowanie Komunii w okresie wielkanocnym. Uwzględnione jest jednak, że może zaistnieć przyczyna uniemożliwiająca pełny udział w Eucharystii akurat w tym okresie (taką przyczyną będzie obecna pandemia). 
W rozpowszechnionej w Polsce świadomości religijnej przyjęcie Komunii św. jest blisko powiązane z przystąpieniem do sakramentu pokuty. Dlatego obowiązek tzw. komunii wielkanocnej wzmacnia praktykę wielkopostnej spowiedzi. Tym bardziej konieczne jest wzięcie pod uwagę, co o konieczności korzystania z tego sakramentu mówi prawo Kościoła. Tu najważniejsze jest sformułowanie Kanonu 989: „Każdy wierny, po osiągnięciu wieku rozeznania, obowiązany jest przynajmniej raz w roku wyznać wiernie wszystkie swoje grzechy ciężkie”. 
Kanon ten jest bardziej precyzyjny i bardziej zgodny z katolicką teologią sakramentu pojednania niż polskie brzmienie przykazań kościelnych. Prawo kanoniczne wskazuje bowiem wyraźnie, że konieczność dorocznej sakramentalnej spowiedzi ogranicza się do tych, którzy popełnili grzech ciężki. Zgodnie z całą tradycją Kościoła nikt nie ma obowiązku spowiadania się z grzechów lekkich.
Ważenie grzechów
Tu oczywiście powstaje pytanie o rozeznanie ciężaru naszych grzechów. Zobaczmy, co na ten temat mówi Katechizm Kościoła Katolickiego.
Najpierw warto rozważyć, czym w swej istocie jest grzech jako taki. W Katechizmie możemy o tym przeczytać w kilku miejscach: „Grzech jest przede wszystkim obrazą Boga, zerwaniem jedności z Nim. Narusza on równocześnie komunię z Kościołem” (KKK 1440). „Grzech jest wykroczeniem przeciw rozumowi, prawdzie, prawemu sumieniu; jest brakiem prawdziwej miłości względem Boga i bliźniego z powodu niewłaściwego przywiązania do pewnych dóbr. Rani on naturę człowieka i godzi w ludzką solidarność. Grzech jest obrazą Boga: ""Tylko przeciw Tobie zgrzeszyłem i uczyniłem, co złe jest przed Tobą"" (Ps 51, 6). Grzech przeciwstawia się miłości Boga do nas i odwraca od Niego nasze serca” (KKK 1849-1850).
Warto zauważyć, że Katechizm ujmuje grzech nie tyle w kategoriach prawnych (przekroczenie nakazów i zakazów), co w perspektywie relacyjnej -  zerwania jedności z Bogiem i ludźmi - tego, co przeciwne miłości. Właśnie w tym kontekście ujmowane jest rozróżnienie grzechów lekkich i ciężkich (nazywanych też śmiertelnymi): „Grzech śmiertelny niszczy miłość w sercu człowieka wskutek poważnego wykroczenia przeciw prawu Bożemu; podsuwając człowiekowi dobra niższe, odwraca go od Boga, który jest jego celem ostatecznym i szczęściem. Grzech powszedni pozwala trwać miłości, chociaż ją obraża i rani” (KKK 1855).
CZYTAJ TAKŻE
WSPÓLNOTA LECZY: Epidemia przypomniała nam o kruchości naszego życia i zarazem wskazała wartość solidarności między ludźmi.
Ponieważ miłość wyraża się w konkretnych czynach i konkretne czyny mogą ją także zniszczyć, Katechizm łączy perspektywę relacyjną z nauką o Bożym prawie. To ostatnie nie jest bowiem systemem arbitralnych przepisów, lecz zbiorem konkretnych wskazówek, uwzględniających naturę osoby i międzyosobowych więzi i w tym kontekście pokazujących jakiego typu czyny miłości sprzyjają, a jakie ją osłabiają i niszczą.
W osobistym rozeznaniu, czy popełniony przez nas grzech jest śmiertelny, czy lekki, trzeba przede wszystkim wziąć pod uwagę, czy dany czyn całkowicie zniszczył naszą relację miłości do Boga i/lub jakiegoś człowieka, czy też ją zranił. Tylko w pierwszym przypadku czyn taki był - zgodnie z nauką Katechizmu - grzechem ciężkim.
W rachunku sumienia konieczne jest także uwzględnienie jeszcze innego, zapisanego w Katechizmie, kryterium ciężkiego charakteru grzechu: „Aby grzech był śmiertelny, są konieczne jednocześnie trzy warunki: »Grzechem śmiertelnym jest ten, który dotyczy materii poważnej i który nadto został popełniony z pełną świadomością i całkowitą zgodą«” (KKK 1857). 
Powyższe ujęcie bezpośrednio łączy się z pytaniem o miłość. Miłość bowiem może zostać zniszczona tylko w tym przypadku, gdy „materia” czynu jest poważna - tj. gdy dotyczy czegoś, co dla relacji miłości jest bardzo ważne. Co więcej, miłości nie można zniszczyć przypadkiem. Dlatego konieczna jest pełna świadomość tego, że postępując w dany sposób sprzeciwiamy się miłości do Boga i jakiegoś człowieka. Konieczna jest tu także całkowita wolność - wszelkie jej ograniczenia, jak strach czy inne, wywołane przez czynniki zewnętrzne silne emocjonalne wzburzenie determinujące naszą decyzję, sprawiają że to, co czynimy - nawet złe - nie jest grzechem śmiertelnym - nie niszczy ostatecznie miłości, „choć ją obraża i rani”. 
Połączenie miłości do Boga i ludzi jest w perspektywie ewangelicznej oczywiste. Jak czytamy w Piśmie św: „kto nie kocha brata swego, którego widzi, nie może kochać Boga, którego nie widzi” (1 J 4, 20), a także: „Jeżeli kochamy się wzajemnie, Bóg trwa w nas i miłość ku Niemu jest w nas doskonała” (1 J 4, 12). Dlatego uzasadnione jest zilustrowanie kwestii rozróżnienia grzechu lekkiego i ciężkiego przykładem miłości małżeńskiej. 
Grzech ciężki to czyn, taki, jak te, które całkowicie niszczą miłość w małżeństwie, doprowadzają do jego rozpadu. Grzechem ciężkim byłaby więc na przykład zdrada - ale całkowicie wolna i świadoma tego, że zniszczy małżeństwo. Wszystkie inne czyny, które osłabiają małżeńską więź - np. nieuważność na potrzeby męża lub żony, niedostateczne zaangażowanie w prace domowe i wychowanie dzieci, większe lub mniejsze złośliwości, wyładowywanie na współmałżonku negatywnych emocji - są czymś złym i wymagającym naprawy, ale nie są grzechem śmiertelnym.
Konieczność nawrócenia
Próbując jakoś odnaleźć się w obecnej sytuacji także w aspekcie duchowo-religijnego procesu wielkopostnego nawrócenia warto wziąć pod uwagę naukę i prawo Kościoła odnośnie spowiedzi i grzechu ciężkiego. Przystąpienie do sakramentu pojednania jest konieczne tylko w przypadku tych, którzy śmiertelnie zgrzeszyli. Robiąc zaś rachunek sumienia i próbując rozeznać, czy jesteśmy w gronie ciężkich grzeszników, warto wziąć pod uwagę powyżej zarysowane nauczanie Kościoła na ten temat. Wskazuje ono, że nie tak łatwo popełnić grzech ciężki, który wymaga koniecznie spowiedzi.
To, że grzech ciężki jest sprawą bardzo poważną i zdarza się - śmiem przypuszczać - niezbyt często, nie znaczy, że proces nawrócenia nie jest nam wszystkim potrzebny. Grzechy lekkie bowiem - to też nauka Katechizmu, sformułowana w oparciu o wielowiekowe doświadczenie wspólnoty Kościoła - nie powinny być lekceważone. Osłabiają one wszak miłość, zatruwają nas, przeradzają się w trwałe wady i mogą prowadzić do ciężkich przewinień.
CZYTAJ WIĘCEJ:
Pandemia COVID-19 - serwis specjalny
Tygodnik na kwarantannę - wybór najlepszych tekstów dostępny bezpłatnie!
Dlatego właśnie Wielki Post jako czas szczególnie poświęcony procesowi nawrócenia i pokuty potrzebny jest - niezależnie od obecnego kryzysu. Zastanawiając się, jak go przeżyć, warto wziąć pod uwagę bogate nauczanie Katechizmu na ten temat. 
Podstawą jest uznanie, że kluczowym aspektem są nie praktyki pobożne, lecz przemiana serca: „Podobnie jak u Proroków, wezwanie Jezusa do nawrócenia i pokuty nie ma na celu najpierw czynów zewnętrznych, ""wora pokutnego i popiołu"", postów i umartwień, lecz nawrócenie serca, pokutę wewnętrzną. Bez niej czyny pokutne pozostają bezowocne i kłamliwe. Przeciwnie, nawrócenie wewnętrzne skłania do uzewnętrznienia tej postawy przez znaki widzialne, gesty i czyny pokutne” (KKK 1430). 
Człowiek jest bytem cielesnym. Przemiana serca musi wyrazić się w konkrecie życia - Katechizm o tym nie zapomina. Ale wskazuje jednocześnie, że „wewnętrzna pokuta chrześcijanina może wyrażać się w bardzo zróżnicowanych formach”, bowiem w tradycji chrześcijańskiej „obok radykalnego oczyszczenia, jakiego dokonuje chrzest lub męczeństwo, wymienia się jako środek otrzymania przebaczenia grzechów: wysiłki podejmowane w celu pojednania się z bliźnim, łzy pokuty, troskę o zbawienie bliźniego, wstawiennictwo świętych i praktykowanie miłości, która ""zakrywa wiele grzechów"" (1 P 4, 8)” (KKK 1434). W konsekwencji „nawrócenie dokonuje się w życiu codziennym przez czyny pojednania, troskę o ubogich, praktykowanie i obronę sprawiedliwości i prawa, wyznanie win braciom, upomnienie braterskie, rewizję życia, rachunek sumienia, kierownictwo duchowe, przyjmowanie cierpień, znoszenie prześladowania dla sprawiedliwości. Najpewniejszą drogą pokuty jest wzięcie każdego dnia swojego krzyża i pójście za Jezusem” (KKK 1435).
Wyobraźnia na czas pandemii
Wiele z tych wymienionych w Katechizmie form nawrócenia jest odpowiednich do naszej obecnej sytuacji pandemii, ze wszystkimi obostrzeniami życia, także życia religijnego, jakie rozprzestrzenienie się wirusa SARS-CoV-2 niesie.
Po pierwsze, drogą pokuty jest „przyjęcie swojego krzyża”. Dzisiaj w przypadku większości z nas osobisty krzyż będzie, albo już jest, jakoś powiązany z pandemią. A więc pierwszą wielkopostna drogą nawrócenia jest odpowiednie przyjęcie tego faktu - z jednej strony akceptacja na głębokim egzystencjalnym poziomie tego, co nieuchronne i niezależne od nas, a z drugiej - dostosowanie swojego sposobu życia tak, by zrobić, co w swojej mocy, w walce z epidemią i w łagodzeniu jej skutków dla otaczających nas bliźnich (co przecież wchodzi w zakres, wymienionej przez Katechizm, troski o ubogich). Elementem takiego przyjęcia może być w obecnej sytuacji epidemicznego zagrożenia rezygnacja z sakramentalnej spowiedzi, jeśli tylko jest w naszym konkretnym przypadku niekonieczna - choć możemy być bardzo przywiązani do tej pobożnej praktyki. 
Innym niezwykle ważnym elementem drogi nawrócenia mogą być „czyny pojednania”. W sytuacji kwarantanny więcej czasu spędzamy ze swoimi domownikami. Z jednej strony stwarza to okazję do odbudowania więzi z tymi, od których oddaliliśmy się na skutek dotychczasowego zabiegania. Z drugiej strony w czasie takiego - przymusowego - zbliżenia łatwiej o konflikty z bliskimi, z którymi spędzamy na ograniczonej przestrzeni znacznie więcej czasu, niż przywykliśmy dotąd - i to w kontekście stresu związanego z kłopotami z pracą czy lękiem o zdrowie. Praca nad pojednaniem staje się więc tym bardziej niezbędna.
W pracy nad pojednaniem ważne jest odzyskanie umiejętności rozmowy na poważne i trudne tematy. Rozmowy także o tym, co w naszym zachowaniu i postawie niszczy nasze relacje z bliskimi. Tu właśnie pojawia się kolejny element drogi pokuty wymieniony w Katechizmie: wyznanie win braciom. Jeśli dla kogoś nie jest konieczna sakramentalna spowiedź, a dostrzega w sobie potrzebę wyznania przed drugim człowiekiem tego, co rozpoznał w swoim życiu jako elementy jego ciemnej strony - to może spróbować porozmawiać o tym z kimś bliskim, być może z kimś, kogo te negatywne czyny wprost dotykają - i poprosić o wybaczenie.
CZYTAJ TAKŻE
Rozmowa z ks. Andrzejem Dragułą: Nie znajduję teologicznego argumentu, że Najświętszy Sakrament czy woda święcona są wolne od możliwości przenoszenia infekcji.
Rozmowa o tym, co w naszym życiu trudne i złe, wyznanie swoich win, wypowiedzenie tego, co w nas się kotłuje jest niezwykle ważnym elementem duchowego rozwoju, który najczęściej dokonuje się podczas indywidualnej spowiedzi. Jednak warto tutaj rozróżnić to, co należy do istoty sakramentu - wyznanie grzechów ciężkich - od całej reszty, która może mieć miejsce także w nie-sakramentalnej rozmowie. Tradycja Kościoła zna wiele form takich rozmów, nazywanych kierownictwem lub towarzyszeniem duchowym. Tutaj rozmówcą wcale nie musi być ksiądz, a ponadto nie ma w tym przypadku żadnych teologicznych ograniczeń, co do tego, jak bardzo bezpośredni musi być kontakt między rozmówcami. W przeszłości wiele takich „rozmów” trwało latami także za pośrednictwem listów. Nic nie stoi na przeszkodzie, by dzisiaj wykorzystywać do tego celu nowoczesne środki - telefon czy internetowe komunikatory.
To tylko przykłady rozmaitych form osobistego nawrócenia. Każdy jest wezwany do ćwiczenia „wyobraźni miłosierdzia” - odnajdywania form własnych, najbardziej odpowiednich do jego okoliczności życiowych. Z wielkopostno-wielkanocną spowiedzią jest trochę podobnie jak z Eucharystią. Pandemia koronawirusa pozbawia większość z nas możliwości korzystania z tych sakramentów. W niczym to jednak nie przeszkadza Bogu przychodzić do nas.
Uzupełniona wersji artykułu ukazała się w ""Tygodniku Powszechnym 14/2020 >>>",PIOTR SIKORA,20.03.2020,https://www.tygodnikpowszechny.pl/wielkanoc-bez-spowiedzi-162687
33,SĄDY NAD BYŁYMI PREZYDENTAMI,"Odsunięci od władzy prezydenci sądzeni są za nadużywanie władzy, łamanie konstytucji i korupcję. Kirgiz Ałmazbek Atambajew został właśnie skazany na pobyt w karnej kolonii.","Sąd w kirgiskiej stolicy Biszkeku skazał byłego prezydenta na 11 lat i dwa miesiące pozbawienia wolności. Nakazał też odebrać mu wszystkie cztery nadane wcześniej państwowe odznaczenia i tytuły honorowe oraz majątek, na który składa się pokaźna liczba nieruchomości, samochodów i rachunków bankowych, firm, spółek z ograniczoną odpowiedzialnością i fundacji. Prawnicy Atambajewa zapowiadają odwołanie od wyroku.
Byłego prezydenta czeka jeszcze jeden proces i kolejny wyrok. Tym razem za współudział w zabójstwie policjanta (a także branie do niewoli zakładników, znieważanie munduru, zamach na przedstawiciela władz i próbę przewrotu), który zginął, gdy w sierpniu ubiegłego roku siły porządkowe przypuściły szturm na podmiejską rezydencję Atambajewa, by go aresztować i przymusem doprowadzić przed sąd.
Życiowy błąd
Atambajew jest trzecim prezydentem niepodległej Kirgizji i pierwszym, który złożył urząd. Pierwszy prezydent Askar Akajew (1990-2005) został obalony w wyniku ulicznej rewolucji, nazwanej „rewolucją tulipanów”, a jego pogromca i następca Kurmanbek Bakijew (2005-2010) – wskutek kolejnej ulicznej rewolucji, której wobec powszechnego rozczarowania tzw. kolorowymi rewolucjami z początku stulecia żadnej nazwy już nie nadano.
Atambajew należał do przywódców obu ulicznych buntów, ale na prezydenta został wybrany w 2011 roku w wolnych i uczciwych wyborach, z których słynie Kirgizja – od pierwszych dni istnienia zasłużenie nazywana samotną wyspą demokracji na morzu środkowoazjatyckich satrapii. W tym roku amerykańska organizacja praw człowieka Freedom House ponownie przyznała jej ten tytuł, choć pozbawionej dostępu do morza Azji Środkowej Kirgizji – Morze Kaspijskie dla wielu jest jedynie wielkim jeziorem – właściwiej byłoby ją nazywać oazą wolności pośrodku pustyni satrapii.
Kiedy upłynęła jedyna dopuszczona konstytucją, sześcioletnia prezydencka kadencja, Atambajew dobrowolnie zszedł z prezydenckiego fotela, robiąc miejsce swojemu następcy Sooronbajowi Dżeenbekowi. Były prezydent sam go wybrał i namaścił na dziedzica. Pozbawiony charyzmy i ambicji Dżeenbekow wydawał się doskonałym, bezwolnym figurantem, którym Atambajew miał manipulować jak kukiełką w teatrze lalek. W ten sposób nie ponosząc żadnej odpowiedzialności wciąż sprawowałby pełnię władzy, w której się rozsmakował. Trudno się dziwić – jak na polityka wciąż pozostaje młodym, zaledwie 63-letnim człowiekiem.
Przeliczył się bardzo, bo po wygranych w 2017 roku wyborach Dżeenbekow poczuł nagle, że chce mieć niepodzielną władzę i niespodziewanie – zapewne także dla samego siebie – odkrył w sobie męża stanu. Dała też znać o sobie druga obok porywczości cecha – albo, jak chcą niektórzy, wada – Kirgizów – ich wybujałe poczucie dumy, nakazujące, by za żadną cenę nie wystawić się na pośmiewisko.
Już w pierwszym roku prezydentury Dżeenbekow przestał słuchać rozkazów Atambajewa, a w drugim Atambajew zaczął publicznie się skarżyć, że udzielając błogosławieństwa niewdzięcznikowi popełnił największy błąd życia. Jak wielki to był błąd, przekonał się na własnej skórze, bo posłuszna prezydentowi prokuratura oskarżyła jego poprzednika o korupcję i wszczęła przeciwko niemu śledztwo. Kiedy sędziowie, równie usłużni jak prokuratorzy, kazali Atambajewowi stawić się przed trybunałem, prezydent odmówił. Władze posłały więc przeciwko niemu policję. W wiejskiej rezydencji Koj-Tasz, przerobionej na warowną twierdzę, doszło do regularnej bitwy, w której jeden z policjantów, 47-letni Usenbek Nijazbekow zginął, a 80 jego towarzyszy zostało rannych. Poszkodowanych została także setka obrońców Atambajewa. Sam były prezydent, pragnąc zapobiec wybuchowi trzeciej rewolucji, oddał się w ręce policji.
Pierwszy w historii
Na 11 lat kolonii karnej (prokuratura domagała się 15 lat więzienia) Atambajew został skazany za to, że w 2013 roku kazał wypuścić z więzienia miejscowego „księcia złodziei”, Czeczena Aziza Batukajewa. Świadectwa lekarskie, które przedstawił Batukajew, zaświadczały, że jest śmiertelnie chory. Atambajew zgodził się go uwolnić, by Batukajew mógł umrzeć w rodzinnym aule w kaukaskich górach. Uwolniony Czeczen cudownie ozdrowiał, ale kategorycznie odmawiał powrotu do kirgiskiego więzienia. Prokuratura i sąd uznały, że uwalniając przestępcę Atambajew nadużył władzy, jednocześnie nie dopełniając prezydenckich obowiązków.
Kolejny proces w sprawie bitwy w Koj-Tasz wciąż trwa, ale z powodu epidemii wirusa SARS-CoV-2 (Kirgizi zastanawiają się właśnie, czy nie wrócić do rygorów, jakie wprowadzili wiosną i poluzowali z początkiem lata) nie wiadomo, czy zakończy się przed wyborami parlamentarnymi planowanymi na początek października. Nie wiadomo też, czy same wybory nie zostaną z powodu wirusa odwołane.
Atambajew przeszedł więc do historii jako pierwszy kirgiski prezydent, który doszedł do władzy w wolnych wyborach, pierwszy, który ją po dobroci oddał, i pierwszy, który trafił za kratki. Pierwszy prezydent niepodległej Kirgizji Askar Akajew podczas Rewolucji Tulipanów wyjechał z kraju i do dziś żyje w Rosji, gdzie zresztą mieszkał i pracował jako uczony, zanim nie wrócił do ojczyzny, by zająć się polityką. Nikt w Biszkeku za nic sądzić go nie chciał.
Sąd urządzono natomiast nad następcą Akajewa i poprzednikiem Atambajewa, Kurmanbekiem Bakijewem i jego równie liczną, co pazerną rodziną, a zwłaszcza sześcioma braćmi i dwoma synami. Bakijew, który podczas rewolucji uciekł na Białoruś, gdzie przyznano mu azyl polityczny, został skazany zaocznie na dożywocie za nadużywanie władzy i korupcję. W udzielonym niedawno wywiadzie Bakijew stwierdził, że wciąż uważa się za ofiarę politycznego polowania na czarownice i że gotów jest stanąć przed każdym międzynarodowym sądem, który zapewniłby mu uczciwy proces. W Hadze, Strasburgu czy Mińsku.
Przewrót pałacowy
Sądy nad byłymi prezydentami (i to dwoma jednocześnie) odbywają się także w Armenii, dawnej siostrze Kirgizji z czasów, gdy obie wchodziły w skład Związku Radzieckiego. W zeszłym tygodniu sąd w Erywanie zgodził się, by za niewyobrażalnie wysoką jak na Armenię kaucją na wolność został wypuszczony drugi prezydent niepodległej Armenii Robert Koczarian (1998-2008) i w procesie o próbę zamachu stanu oraz korupcję odpowiadał z wolnej stopy.
Koczarian i jego następca Serż Sarkisjan (2008-18) pojawili się na politycznej scenie w Erywanie jako przywódcy i bohaterowie wojny w Górskim Karabachu, ormiańskiej enklawie w Azerbejdżanie, która pod koniec istnienia Związku Radzieckiego podniosła zbrojne powstanie, a zwyciężając w secesyjnej wojnie w 1994 roku, ogłosiła samozwańczą niepodległość. Armenia wspierała karabachskich powstańców, a ruch domagający się odłączenia Karabachu od Azerbejdżanu (Azerowie, kuzyni Turków, uważani są przez Ormian za historycznych wrogów) przeistoczył się w ruch niepodległościowy i wydał spośród siebie pierwszego prezydenta niepodległej Armenii Lewona Ter-Petrosjana (1991-98).
Pod koniec lat 90. Armenia stała się polityczną zakładniczką sprawy karabachskiej. Zapaść ormiańskiej gospodarki sprawiła, że Ter-Petrosjan zaczął przekonywać o konieczności ugody z Azerami i Turcją, a kiedy opozycja oskarżyła go o brak patriotyzmu i zdradę, sprowadził z Karabachu tamtejszych przywódców Koczariana i Sarkisjana, by w ten sposób wytrącić argumenty przeciwnikom. Okazało się to krokiem samobójczym, bo Koczarian i Sarkisjan, sprowadzeni jako sojusznicy, dokonali pałacowego przewrotu i na prawie ćwierć wieku przejęli władzę w Erywanie.
W 2008 roku, kiedy po drugiej i ostatniej kadencji Koczarian przekazywał władzę Sarkisjanowi, w Erywanie wybuchły zamieszki wywołane przez opozycję uważającą, że została oszukana w prezydenckiej elekcji, w której Sarkisjan ponownie pokonał Ter-Petrosjana. Rządzący wciąż Koczarian posłał przeciwko demonstrantom policję i wojsko. Rozruchy zostały stłumione, ale za cenę 10 zabitych i ponad 250 rannych.
Strona świata: specjalny serwis ""TP"" z reportażami i analizami Wojciecha Jagielskiego
  Jednym z demonstrantów, którzy trafili wówczas do więzienia, był Nikol Paszinian, dzisiejszy premier Armenii. Wiosną 2018 roku stanął na czele ulicznej rewolucji, która udaremniła zamysł Sarkisjana, by po drugiej i ostatniej, prezydenckiej kadencji i zmianie konstytucji rządzić dalej tylko jako premier. Rewolucja zakończyła się obaleniem rządów Sarkisjana i wyniesieniem do władzy byłego buntownika i więźnia Pasziniana, który jeszcze tego samego roku kazał aresztować swojego dawnego prześladowcę Koczariana i wszcząć przeciwko niemu proces.
Koczarian trafił do aresztu już w lipcu 2018 roku. Od tego czasu kilka razy był wypuszczany na wolność i ponownie zamykany za kratkami. Prokuratura oskarża go o próbę zamachu stanu i korupcję, dzięki której dorobił się milionowego – liczonego w dolarach – majątku. Istnieje ryzyko, że pozostawiony na wolności Koczarian albo ucieknie z kraju (np. do Rosji, której był najwierniejszym sojusznikiem), albo dzięki swoim koneksjom będzie wpływał na przebieg śledztwa i zeznających w nim świadków. Obrona przekonuje, że Koczarian nie zamierza uciekać, a z wolnej stopy powinien odpowiadać choćby z powodu wieku (65 lat), kiepskiego stanu zdrowia (odkąd trafił za kratki przeszedł już trzy operacje), a wreszcie epidemii wirusa SARS-CoV-2, zagrażającego zwłaszcza chorym w wieku Koczariana. Za byłym prezydentem wstawia się Rosja, a także ormiański Kościół i jego przywódca katolikos Karekin II.
W zeszłym tygodniu erywański sąd postanowił, że Koczarian, któremu grozi 15 lat więzienia, będzie mógł odpowiadać z wolnej stopy, jeśli wpłaci kaucję w wysokości 2 mld dramów, czyli około 4,3 mln dolarów.
O korupcję i przysporzenie strat ormiańskiej gospodarce oskarżany jest również następca Koczariana, jego rówieśnik i dawny towarzysz z Karabachu, Serż Sarkisjan. Pod koniec lutego rozpoczął się jego proces – byłego prezydenta oskarża się o to, że przyznając po znajomości rządowy kontrakt naraził skarb państwa na stratę ponad miliona dolarów. Grozi mu 8 lat więzienia, ale w przeciwieństwie do Koczariana nie został osadzony w areszcie. Do końca procesu nie wolno mu jedynie wyjeżdżać z kraju. Przed ormiańskimi sądami trwają też procesy wielu członków rodziny Serża Sarkisjana, a przeciwko innym toczą się śledztwa.
Tymczasem w Gruzji
Także w innych krajach powstałych na gruzach Związku Radzieckiego byli prezydenci, którzy nie oparli się pokusom władzy, po złożeniu urzędów lub obaleni w wyniku rewolucji stawiani są przed trybunałami za nadużycia i złodziejstwo. W Gruzji niegdysiejszy bohater z czasów Rewolucji Róż, która wyniosła go do prezydentury, Micheil Saakaszwili (2003-2013), nie czekając na koniec kadencji, wyjechał z kraju do Belgii, później Holandii (jego żona jest Holenderką) i USA, a w końcu na Ukrainę. Już rok później prokuratura w Tbilisi rozesłała za nim listy gończe, a wkrótce potem sąd w Tbilisi skazał go zaocznie na 6 lat więzienia za nadużycia władzy.
Na Ukrainie, gdzie swoje drugie burzliwe polityczne życie wiedzie dziś Saakaszwili (był sojusznikiem i doradcą prezydenta Petra Poroszenki, potem jego przeciwnikiem, gubernatorem Odessy; przyznano, a następnie odebrano mu ukraiński paszport; ostatnio następca Poroszenki, Wołodymyr Zelenski znów mu go zwrócił i zaprosił do Kijowa), byłego prezydenta Leonida Kuczmę (1994-2005) prokuratura oskarżała w 2011 roku o zlecenie zabójstwa dziennikarza Heorhija Gongadzego (sprawę zamknięto z powodu braku dowodów), a Wiktora Janukowycza (2010-14) w 2019 roku kijowski sąd skazał zaocznie (b. prezydent przebywa w Rosji) na 13 lat więzienia i uznał za „zdrajcę ojczyzny”.",WOJCIECH JAGIELSKI,26.06.2020,https://www.tygodnikpowszechny.pl/sady-nad-bylymi-prezydentami-163843
34,IDZIE ZARAZA,"Największa w historii epidemia eboli zabiła już dwa tysiące ludzi, kolejnych kilka tysięcy choruje. Wirus nie dotarł do Ghany. Ale jakby dotarł.","Gdy w marcu Akra słyszy pierwsze wiadomości o wybuchu epidemii eboli w Gwinei, wszystko jest jeszcze na swoim miejscu. Gwinea leży zbyt daleko od Ghany, a ebola nieraz już atakowała w Afryce, nigdy jednak nie rozprzestrzeniając się.
Wiosną, gdy w kraju trwa jeszcze pora sucha, żar usypia, prasa zdradza szczegóły, których ludzie z dziwnych powodów zawsze są ciekawi: prawdopodobnie pierwszą ofiarą wirusa był dwuletni chłopiec z wioski Meliandou w Gwinei. Zmarł 6 grudnia 2013 r., a po nim jego matka, o rok starsza siostra i babka. Gdy władze odkryły przyczynę coraz liczniejszych zgonów, ebola zdążyła zamieszkać w innych wioskach.
Pod koniec maja w Ghanie lunął rzęsisty deszcz. Sprzedawane na bazarach gazety mokną, rozpuszczając coraz bardziej niepokojące tytuły: ebola przedostała się do Liberii i Sierra Leone, a może i do sąsiadującego już z Ghaną Wybrzeża Kości Słoniowej. Ghańczycy zaczynają się intensywniej modlić.
Ale intensywniej już chyba nie można. „Thank you Jesus”, „Here lives the Teacher”, „Jesus eats with you”, „I believe in God”: to nie tytuły religijnych pieśni, lecz nazwy sklepów, fryzjerni, busów, kwater, restauracji i barów, które grą świętych słów przepoczwarzają się w swoje najrozmaitsze warianty. W Ghanie co druga tablica przy drogach wskazuje na jakiś kościół, zbór lub jego odłam. Obca religia padła tu na podatny grunt, na którym wiara w świat pozazmysłowy i ponadnaturalny, w sprawczą moc przodków, często dyktuje rozwój wydarzeń. W zapchanych do granic możliwości busach od Cape Cost po Bolgatangę płyną pieśni gospel, na przemian z afrykańskim popem. Wystrojony mimo ukropu w tweedowy garnitur i krawat młody pastor z Kumasi, z ręką na Biblii, ewangelizuje bosego mężczyznę, który z zamkniętymi oczami buja się w rytm charczących z głośnika bębnów.
Ebola-plaga, ebola-kara
O świcie na prowincji Ghany świat nie budzi się do życia. Wydaje się trwać, a nawet tuż po wschodzie słońca zwalniać – już przed nim do portu w Elminie wróciły dziesiątki łodzi rybackich, przed świtem kobiety upiekły placki i pączki, które noszą na sprzedaż na głowach, wysyłając w miękkim swingu esemesy. Na zarośniętym boisku pod Ejisu ochrypły głosiciel Słowa wykrzyczał przez megafon wszystkie swoje przestrogi, po czym, gdy zrobiło się jasno na tyle, by go rozpoznać, zamilkł.
Najczęściej powtarzaną było: „ebola” – ebola-plaga, ebola-kara, kara za grzechy na narodzie, który grzechu się wstydzi. Być może w jedynym kraju na świecie, gdzie przez miesiąc pobytu nie uświadczysz człowieka z papierosem (widok obcokrajowca odpalającego go na dworcu w Kumasi wywołuje awanturę), gdzie smużka dymu potrafi skłonić starca w Axim do przejścia na drugą stronę ulicy, gdzie bary zasłaniają szczelnie kotary, a picie na widoku przynosi wstyd, gdzie skromny całus męża dla swojej żony na ulicy wywołuje krzyk młodego człowieka: „You don’t do it in Ghana! Respect to our people!”.
Ale być może ebola to kara za grzechy innych: tego, który ostatnio na ulicy Bawku z niewiadomych przyczyn zabił serią z karabinu siedzących pod ścianą ludzi; szajki z Kumasi rabującej z taksówkarzami klientów; bandziorów, którzy nocami napadają na autobusy do Tamale; kolejnego typa, który przenosi drążącą społeczeństwo epidemię: zapłodnił swą 11-letnią córkę.
W szczycie pory deszczowej kraj jak ciarki po kręgosłupie przechodzi hiobowa wieść: Amerykanin liberyjskiego pochodzenia, Patrick Sawyer, zmarł na ebolę w Nigerii, dokąd przywiózł ją samolotem z Liberii. Zasłabł na lotnisku w nigeryjskim Lagos, po czym został przewieziony do szpitala, gdzie wykryto u niego wirusa. Władze poszukują wszystkich osób, które mogły mieć z nim kontakt: obsługę lotniska, załogę samolotu i pasażerów feralnego lotu regionalnymi liniami Asky. Część pasażerów zgłasza się sama, do wielu nie można dotrzeć – rozpuścili się w pulsujących ulicach, na których ludzie podają sobie ręce, jedzenie i pieniądze, ocierają się spoconymi skórami. Linie Asky nie posiadają listy pasażerów. A samolot z nosicielem na pokładzie lądował w Ghanie – w Akrze.
Spada popyt na małpy
Kraj jest osaczony. Ebola, która mimo wszelkich prób nigeryjskiej służby medycznej powala już drugą dziesiątkę ofiar – łącznie z wybitnymi lekarzami – z dnia na dzień staje się tematem numer jeden na rozkładówkach gazet. A te meldują o kolejnym, trzydziestym, czterdziestym już przypadku pacjenta z wszelkimi objawy choroby. Ta zabija w kilka dni, wykrwawiając ofiarę. Nie ma na nią leku.
Dlatego władze rozpoczynają szeroką akcję edukacyjną, bo jedyną szansą uniknięcia katastrofy jest prewencja. Na billboardach, w prasie i w telewizji wzywa się naród do wzmożonej troski o higienę: myć ręce mydłem pod bieżącą wodą, natychmiast zgłaszać się do lekarza po zaobserwowaniu niepokojących objawów, izolować chorych, nie dotykać ich pościeli i ubrań, unikać jak ognia pobytu w jaskiniach i jedzenia mięsa z buszu, bo ebolę najpewniej przenoszą dzikie zwierzęta. Przy drodze z Cape Cost do Kumasi, stolicy królestwa Aszanti, młodzi chłopcy sprzedają jednak martwe szczury leśne, trzymając je za ogon pokrwawioną głową w dół. Z ostrzałem wyjątkowo trudnych pytań mierzy się 37. wojskowy szpital w Akrze: zamieszkują go nietoperze.
Ebola wywraca do góry nogami rynek żywnościowy – spada popyt na ulubioną przez wielu Ghańczyków dziczyznę (małpy, antylopy), a na stoły wraca drób i ryby, które popadły wcześniej w niełaskę po wybuchu epidemii ptasiej grypy i informacji o truciznach używanych przez rybaków.
John Dramani Mahama, prezydent Ghany – chluby na ekonomicznej mapie Afryki, która zmaga się jednak ostatnio z poważnymi problemami finansowymi, w tym z dramatycznym spadkiem wartości krajowej waluty – przeznacza na walkę z ebolą skromne 900 tys. cedi.
To nie kara boża
Tymczasem w Nigerii, a po niej w całym regionie coraz głośniej robi się o człowieku nazywającym się prorokiem TB Joszua i przedstawicielem Pana na ziemi. Głosi, iż jest w posiadaniu święconej wody, która leczy ebolę. Zarzeka się, iż dostarczy cudowny środek do każdego zainfekowanego kraju.
Do akcji włącza się Kościół w Ghanie, ponieważ coraz liczniejsi znachorzy z krzyżem na piersi stawiają tę instytucję w kłopotliwej sytuacji. Ebola prowokuje wśród miejscowej inteligencji burzliwą dyskusję pod fundamentalnym tytułem: „wiara kontra nauka”. Chrześcijańska Rada Ghany – reprezentowana przez sekretarza generalnego dr. Kwabenę Opuni-Frimponga – wydaje oświadczenie: ogłasza wiernym, że ebola nie jest karą bożą, tylko wirusem, któremu trzeba zapobiec. Wzywa do budowy centrów leczniczych w Akrze, Kumasi i Tamale oraz kontroli zdrowotnej pasażerów przybywających z objętych epidemią krajów.
Bo zachodnie media uparcie powtarzają informację, że Ghana zamknęła połączenia z Monrovią (stolica Liberii), Konakry (Gwinea), Freetown (Sierra Leone) i Lagosem. Tymczasem na Kotoka Airport regularnie lądują kolejne samoloty stamtąd.
Dlatego ludzie na swoich podwórkach i ulicach, na których spędzają większość życia, poszerzają horyzonty – i wielu z nich po raz pierwszy w życiu słyszy lub dyskutuje o granicach nie wsi, miasta czy klanu, lecz całego kraju. Ghana sąsiaduje od zachodu z Wybrzeżem Kości Słoniowej (sprzeczne informacje na temat obecności eboli), od północy z Burkina Faso (rzekomo wolne od wirusa, ale stąd właśnie przybył Burkinianin z jego objawami) i na wschodzie z wąskim na 70 km Togo, które graniczy z równie niewielkim Beninem, za granicą którego jest już Nigeria – i ebola.
Ludzie dowiadują się, że na samej granicy z Togo znajdują się 23 nieoficjalne przejścia: zakurzone, czerwone drogi, a czasem ścieżki w lesie, którymi jeżdżą wte i wewte motorki z pasażerami rozmaitych nacji. A pogranicznikom, którzy chcieliby patrolować granicę, brakuje pojazdów, latarek i namiotów. Na zachodnią granicę, z Wybrzeżem Kości Słoniowej, do Elubo wybiera się sam minister zdrowia, by osobiście dopilnować wdrożenia nowych procedur.
Gdy odjeżdża, wszystko wraca do normy.
Prezydent podbija stawkę
Prawie, bo na bazarach i targowiskach, gdzie piętrzą się poukładane jak klocki kassawy i jamsy, wyrastają góry środków dezynfekujących do rąk, których ceny w związku z szybującym popytem rosną z dnia na dzień. Wielu ludzi, którzy witali się w prawdziwie wylewnym afrykańskim stylu, długo potrząsając sobie zakleszczone dłonie, cofa je, pokrzykując niby żartem: „Ebola!”.
Aby nie dopuścić do równie groźnej paniki w kraju, publicyści i lekarze informują: ebolą można zarazić się wyłącznie przez kontakt z płynami ustrojowymi chorego, a więc np. nie przez dotykanie pieniędzy czy pływając w basenie; wirus ginie po kontakcie z mydłem, wodą i na słońcu, i nie ma też żadnych medycznych powodów do zamknięcia granic. Przywołują udokumentowany przypadek z wioski Kikwit w Kongu, w której lokalny zwyczaj zabraniał dzieciom dotykania dorosłych – te, które mieszkały w domu z chorymi na ebolę, nie zachorowały.
Tyle że inni dodają – ginie na słońcu, ale po paru dniach.
Tymczasem w Liberii zamykają już całą dzielnicę-slumsy West Point, która staje się „ebola gettem”. Odcięci od dostaw jedzenia mieszkańcy wszczynają bunt, który tłumi wojsko; ze szpitali uciekają z pomocą krewnych chorzy i udają się do znachorów; mieszkańcy miasta protestują na ulicach przeciw ignorancji władz, która przez kilka dni nie usuwa z chodnika ofiary wirusa. Ciała leżą też pod supermarketem Koala przy Oxford Street w biznesowej części Akry, a szpital w Buduburam ogarnia panika po kilkunastu dziwnych i niewyjaśnionych zgonach liberyjskich uchodźców z pobliskiego obozu. Skoro zarazić się ebolą można przez kontakt z płynami ustrojowymi, wystarczy zadrapanie na dłoni, ranka...
Zamknięcie połączeń lotniczych z krajami z ebolą rozważają już państwa z innych części kontynentu: Kenia, Zimbabwe i RPA. Dziennikarze udowadniają władzom, że kraj jest zupełnie nieprzygotowany na atak najgroźniejszego wirusa na świecie, tym bardziej że służby nie zdały testu z cholery, która panoszy się w samej stolicy, a liczba jej potwierdzonych przypadków sięga już 555 i szybko rośnie. Tak jak kolejnych zgonów.
Prezydent podbija stawkę: z państwowej kiesy wysupłuje 6 mln cedi na zakup brakującego sprzętu w szpitalach – rękawic, masek, na budowę ośrodków izolacyjnych i szkolenia.
Grzęźniemy w śmieciach
Ebola dotyka też armii – jedna tylko uczelnia, Ghana Armed Forces Command and Staff College, jest bliska straty 300 tys. dolarów, których w tym roku nie wpłacą przestraszeni wirusem liczni studenci z innych rejonów kontynentu. Uczelnia pochłania rocznie 4 mln cedi, podczas gdy zatwierdzono dotychczas marne 229 tys., a przypadek Liberii wskazuje, jak istotna okazuje się rola wojska w przypadku ataku eboli. Uczelnia decyduje się odroczyć rozpoczęcie roku akademickiego i czekać na rozwiązanie kryzysu – największego od powstania uczelni za czasów ojca niepodległego narodu, doktora Kwamego Nkrumah.
Wokół rozkopanego ronda jego imienia, wokół jego mauzoleum, po ostatnich już tego lata ulewach, płyną rzeki wody, błota i moczu, na których unoszą się skórki z banana i barwne jak afrykańskie koszule strzępy plastiku. Nacierająca cholera, malaria, która potrafi zabić tu 200 osób dziennie i kwestia eboli odsłaniają razem bolesną prawdę: Akra jest brudna, spływa szambem, Akra cuchnie, Ghana grzęźnie w śmieciach, tonie w nich ocean, i o poranku wyrzyguje na rajskie, najpiękniejsze w całej Afryce Zachodniej plaże brikolaż ludzkich odpadów, które upamiętnią tę cywilizację. Drogi są w opłakanym stanie, handlarzom dojazd na targ na północy kraju ze wsi do miasta zajmuje dwie godziny, jesteśmy brudni i leniwi, śmierdzimy, nigdzie nie capi tak jak pod Axim, gdzie opary zwierzęcego łoju mieszają się z wonią palonych opon, zacznijmy się myć i sprzątać, a pozbędziemy się chorób, winni jesteśmy my, Afrykańczycy...
Tak pisze i uważa wielu miejscowych publicystów, mimo że kultura Afryki (ludzie żyją, a czasem śpią na ulicy) i właściwości afrykańskich produktów naturalnych (jedną piątą wagi jamsów, bananów i kassawy stanowią niejadalne skórki) naturalnie sprzyjają produkcji odpadów.
Oni jedzą rękami
Ghańczycy, również na dalekiej prowincji, mają od teraz okazję usłyszeć przez telefon fachową poradę na temat ryzyka: firma Vodafone uruchomiła gorącą linię pod numerem 255 – od czwartej po południu do dziesiątej wieczór. Jej pracownicy informują, że mimo braku listy pasażerów, władzom udało się odnaleźć około dwudziestu pasażerów fatalnego lotu z Liberii do Lagos, którzy mieli kontakt z Patrickiem Sawyerem. Testy wykazały, że mieli szczęście.
Władza informuje o tym za pomocą radia, które za darmo udostępnia czas antenowy na programy edukacyjne; prawie gotowy jest klip telewizyjny. W całym kraju zostaje przesunięty termin rozpoczęcia roku szkolnego, by wyposażyć budynki w środki dezynfekcji i procedury. Na ghańskich uniwersytetach studiuje ponad 6 tys. studentów z ponad 100 krajów, w tym z objętych epidemią. Prezydent nie zasypia gruszek w popiele: przeznacza już 35 mln cedi na walkę z ebolą.
Ale podróże do Ghany odwołują kolejne międzynarodowe delegacje, m.in. z University of New England, podkreślając, że Patrick Sawyer lądował w Akrze. Zachodni komentatorzy załamują ręce nad kadrami z drogiej restauracji w stolicy kraju, gdzie lokalni biznesmeni – jak prawie wszyscy Ghańczycy – jedzą rękami. Nie zauważają, że robiąc to tak, a nie obcymi sztućcami, minimalizujemy ryzyko.
Na środkach dezynfekujących, których ceny nadal rosną, firmy zarabiają krocie. Konsternację na rynku wzbudza opinia dr. Philipa Amoo ze szpitala Korle Bu, który odziera ze złudzeń: sprzedawane na bazarach żele z alkoholem i gliceryną nie zabijają wirusa, obywatele powinni używać tylko środków z chemikaliami. Jego szpital ogłasza porażkę: załoga nie radzi sobie z epidemią cholery, a korytarze zamieniają się w izolatki dla chorych. Ebola wywołuje rewolucję w strategii głównego gracza na rynku dezynfektantów, firmy Camel (55 proc. rynku), która wypuszcza nową serię produktów, a w reklamach informuje klientów o zmianie barwy logotypu z zielonego na niebieski, by odróżnić się od konkurencji, i rusza z ogólnokrajową promocją.
Po przeprowadzeniu badań rzecznik 37. szpitala w Akrze ogłasza, że żyjące w nim od lat nietoperze nie noszą eboli.
Porządki na bazarze
Gdy deszczowe chmury nad miastem rozprasza bryza znad Atlantyku, światło odsłania widok niewidziany od lat: największy bazar w mieście, Kaneshie, jest czysty i zamieciony, a przy jezdni nie walają się góry śmieci. Pod presją społeczną służby miejskie, w wyniku dyrektywy samego prezydenta, otrzymały od władz dziesięciodniowe ultimatum na uprzątnięcie centrum miasta. Liderki związku handlarzy z Kaneshie spotkały się z władzami państwowymi, by uzgodnić harmonogram prac i apelują o ponowne zatrudnienie na bazarach inspektorów sanitarnych. Podkreśliły konieczność rozstawienia w pobliżu placów targowych koszy, aby bazar przestał pełnić funkcję wysypiska. Wiceprezydent Ghany, Kwesi Bekoe Amissah-Arthur, oraz właściwi ministrowie składają im solenne obietnice.
Do tej pory w historii Ghany nie pojawił się ani jeden potwierdzony przypadek eboli.
PRZESĄDY O AFRYCE
Malaria, cholera, bilharcjoza, żółta febra, śpiączka afrykańska, denga, dur brzuszny, wścieklizna, teraz ebola... – już w lekturze ostrzeżeń przed wyjazdem podróżny ociera się o stygmat, który przesądza, jak postrzegamy Afrykę. To ziemia najgorszego paskudztwa na świecie. Dla wielu jest zaskoczeniem, że większość Afrykańczyków chodzi, je, myje się, śpi, a od świtu, a nawet wcześniej jakoś ciągnie wózek zwany życiem.
Tragedią Afryki nie jest ebola, tragedią Afryki jest fakt, że o niej mówimy przy okazji epidemii. Wirus prowokuje do pytania – jak w ogóle pisać o Afryce? Wiara, że przeciętnego obywatela obchodzą Irak, Palestyna czy Afryka, jest wiarą inteligenta. Tak naprawdę zajmuje się tym garstka koneserów. Im więcej globalizacji, tym mniejsze zainteresowanie ludzi odległą kulturą. Z wyjątkiem eboli oczywiście, bo tej nieco się boją.
Gdy wróciłem z Afryki, wiele osób obawiało się kontaktu ze mną. – Masz ebolę? – pytano żartem, a czasem serio. Pierwszy raz w życiu poczułem się Afrykańczykiem i nie było to miłe doświadczenie.
EBOLA, CZYLI CZARNA RZEKA
Wirus eboli po raz pierwszy wykryto w belgijskiej misji we wsi Yambuku w Kongu (Zairze) w 1976 r. Pierwszą ofiarą był dyrektor szkoły, który wyjechał na urlop na północ i wrócił z zapasami mięsa małp i antylop. Po jego pogrzebie liczba chorych nagle wzrosła.
Jako pierwszy przyczynę zgonów zidentyfikował dr N’goy, główny lekarz dystryktu. Dwa tygodnie później na miejsce przyleciał Peter Piot, dziś dyrektor London School of Hygiene & Tropical Medicine, by napisać o tym międzynarodowy raport. Ciała leżały wzdłuż dróg w dżungli; w szpitalach pielęgniarki nie sterylizowały strzykawek i zarażały kolejnych pacjentów. Piot „ochrzcił” wirusa wspólnie z towarzyszem wyprawy, Karlem Johnsonem, przy – jak pisze we wspomnieniach – połówce galonu Kentucky whiskey. Proponował nazwę Yambuku, ale Johnson odparł, że to będzie dla wsi stygmat. Uzgodnili, że wirus powinien przyjąć nazwę rzeki. „Kongo” było zajęte przez inny wirus. Jedna z rzek przy Yambuku nazywała się Ebola. Gdy wytrzeźwieli, zdali sobie sprawę, że inne rzeki płyną bliżej wsi, ale nie zmienili już zdania. Ebola znaczy „Czarna Rzeka”.",ANDRZEJ MUSZYŃSKI,08.09.2014,https://www.tygodnikpowszechny.pl/idzie-zaraza-24071
35,TAKŻE POLSKA POWINNA WZIĄĆ ODPOWIEDZIALNOŚĆ ZA LOS MIGRANTÓW,"Na Sycylii, Lampedusie i Malcie już od tygodni powtarzano: wiosną liczyć się będzie każdy dzień.","Każdy dzień łudzenia się, że jeśli zmniejszymy liczbę okrętów poszukiwawczych, to mniej migrantów zaryzykuje morską przeprawę do Europy, przynosił następne ofiary.
Ale mówiono też: na południe od naszych wybrzeży konieczna jest wielka, międzynarodowa operacja ratownicza. Miniony tydzień na Morzu Śródziemnym uświadomił nam, ile kosztuje ignorowanie takich apeli. Rozpoczął się on od zatonięcia statku z migrantami i śmierci ok. 400 z nich. Zakończył – podobnym wypadkiem, w którym zginęło ok. 700 osób. Nocą z soboty na niedzielę 20-metrowa drewniana łódź przewróciła się na bok w chwili, gdy z jej pokładu dostrzeżono światła statku handlowego i wielu migrantów przeszło na jedną z burt, aby wołać o pomoc. Uratowano tylko kilkadziesiąt osób.
O tym, co wcześniej działo się na Morzu Śródziemnym, piszemy na stronach działu zagranicznego. Nie chodzi o „problem”, lecz o tragedię: każdego dnia tonie już średnio ponad sto osób. Tyle umierało podczas najgorszych dni epidemii wirusa ebola w Afryce Zachodniej. Słońce, które od kilku dni świeci nad wybrzeżem Libii, zapowiada dobre warunki do żeglugi. I, coraz częściej, śmierć.
W centrum uwagi Europy powinni się oczywiście znaleźć przemytnicy ludzi z północnej Afryki. Dotąd we Włoszech aresztowano ich już prawie tysiąc. Szmuglowanie migrantów to intratny biznes: tylko od ludzi, którzy zginęli w ostatni weekend, musieli zainkasować co najmniej 1,5 mln dolarów. Ale to nie szmuglerzy napędzają popyt na niebezpieczne rejsy do Europy. Nie ma nań też bezpośredniego wpływu Unia Europejska. Politycy Unii powinni w końcu przyznać, że masowy napływ migrantów z Południa jest niemożliwy do zatrzymania. A także oddzielić kwestię bezpieczeństwa życia na morzu od polityki, wznawiając akcję poszukiwawczo-ratowniczą na wodach między Włochami i Libią. Obecny stan rzeczy jest na dłuższą metę nie do utrzymania: migrantów podejmują z wody również statki handlowe, nieprzystosowane do ratowania po kilkaset osób naraz. Każda akcja z ich udziałem oznacza ryzyko.
Czy Polska, tradycyjnie bierna w sprawach polityki południowej UE (choć apelująca o unijną solidarność w sprawie Wschodu), też podejmie wyzwanie? Tylko w minionym roku Niemcy – na prośbę ONZ – zgodziły się przyjąć 30 tys. uchodźców z ogarniętej wojną Syrii (również wielu z nich podejmuje przeprawę przez morze). Czy naprawdę nas nie stać, czy rzeczywiście nie mamy możliwości zaopiekowania się – choćby tymczasowo, do chwili wyjaśnienia ich sytuacji – kilkuset dziećmi, które przypłynęły do Włoch bez rodziców? Czy polski Kościół, przywiązany przecież do kultu Bożego Miłosierdzia, dołączy do włoskich diecezji, udostępniających uchodźcom kościelne pomieszczenia, karmiących ich, uczących języka, przygotowujących do życia w Europie? Czy z ambon, prócz ważnych słów współczucia, usłyszymy zachętę podjęcia ogólnopolskiej akcji pomocy ludziom, którym na Morzu Śródziemnym udało się przekroczyć najbardziej niebezpieczną – a przecież naszą! – granicę świata? ©℗",MARCIN ŻYŁA,20.04.2015,https://www.tygodnikpowszechny.pl/takze-polska-powinna-wziac-odpowiedzialnosc-za-los-migrantow-27682
36,KTO CHCE MURÓW MIĘDZY NAMI,"Anne Applebaum: Żyjemy w bańkach, znamy inne fakty, mamy kompletnie inne obrazy rzeczywistości. Demokracja w takich warunkach łatwo się psuje.","MICHAŁ OKOŃSKI: Czy wszystko jest polityką?
ANNE APPLEBAUM: Nie, oczywiście nie.
Odetchnąłem.
Ale skąd to pytanie?
Poruszyła mnie Pani opowieść o sylwestrze 1999 w Chobielinie. Kończyło się stulecie, do Waszego wciąż jeszcze remontowanego domu zjechała grupa przyjaciół i znajomych z całego świata. Po 20 latach połowa gości nie rozmawia z drugą połową, o zapraszaniu się do domów nie ma nawet co mówić. Podziały zaszły tak daleko, że straciła Pani kontakt także z chrzestną matką swojego syna.
To chyba normalne, że z jednymi ludźmi można się przyjaźnić całe życie, a z innymi rozluźnić znajomość. Podobnie jak normalne jest to, że ludzie zmieniają poglądy polityczne. Problem zaczyna się wtedy, kiedy ktoś, kto zmienił poglądy polityczne, zmienia także poglądy na kwestię czyjegoś stylu życia, stosunku do religii albo do kwestii rasowej. Staje się antysemitą, krótko mówiąc. Nie chodzi o to, że głosuje na kogoś innego niż ja.
Polityka ma taką siłę, że może z kogoś zrobić antysemitę?
Myślę, że ma.
Może raczej wydobywa z niego coś, co zawsze było ukryte?
Ludzie się zmieniają na bardzo różne sposoby. Wie pan, wiele osób pyta mnie ostatnio, czy Partia Republikańska w USA zawsze odwoływała się do haseł rasistowskich i była ugrupowaniem białych suprematystów. Jasne, że można było znaleźć wśród jej zwolenników ludzi o takich poglądach, zwłaszcza w stanach południowych. Ale warto pamiętać, że kiedy np. młody Bush wygrał wybory, to pierwsze spotkanie odbył z prezydentem Meksyku, a jego najważniejszym zadaniem miała być reforma systemu imigracyjnego. Dlaczego? Wcześniej był gubernatorem Teksasu, cieszył się poparciem Mexican Americans i dbał o to, by Partia Republikańska adresowała swój program bardzo szeroko. On naprawdę chciał formacji otwartej dla wszystkich i dopiero po 11 września musiał zmienić priorytety, a jego wojna z terrorem przyniosła także zamknięcie granic.
Zastanawiające, że pęknięcie w gronie tamtych gości sylwestrowych dotyczy nie tylko Polaków. Może coś takiego jest w naszych czasach, że się wszyscy polaryzujemy?
Napisałam o tym książkę, której polskie tłumaczenie ukaże się w grudniu pod tytułem „Zmierzch demokracji”. Polaryzacja i radykalizacja postaw, zwłaszcza w obrębie szeroko rozumianej prawicy, to zjawisko polskie, ale też amerykańskie, brytyjskie, hiszpańskie i do pewnego stopnia francuskie. Problem dotyczy całej zachodniej demokracji.
No to dlaczego myśmy się tak podzielili? Coś jest w naturze ludzkiej?
Bardzo możliwe. Kiedy zaczęłam o tym myśleć, szukałam podobnych momentów w historii ludzkości. Zajęłam się m.in. aferą Dreyfusa we Francji, kiedy ludzie podzielili się w kwestii rzekomej winy oskarżanego o szpiegostwo oficera. Po jednej stronie stanęli ci, którzy przypominają trochę dzisiejszą prawicę, a także wyznawcy teorii spiskowych czy redaktorzy tzw. żółtej – czyli popularnej – prasy. W imię obrony honoru narodu ci ludzie kłamali, podważali teorie naukowe i porządek prawny. Po drugiej stronie byli ci, którzy mówili, że państwo powinno traktować na równi wszystkich obywateli, niezależnie od pochodzenia czy wyznania. Tamten podział był żywy przez cały XX wiek i przetrwał do naszych czasów, jego echa słychać nawet w starciach Marine Le Pen z Macronem.
Mówiąc o naturze ludzkiej, myślałem raczej o tym, jak współcześni politycy potrafią rozgrywać nasze emocje. W skrócie: że nihiliści i cynicy manipulują naiwnymi albo zwyczajnie niezainteresowanymi.
Niewątpliwie bardzo ważne jest to, jak nasz świat zmieniła rewolucja cyfrowa. Niby mówimy o tym bez przerwy, ale nie mogę się oprzeć wrażeniu, że nie do końca rozumiemy, jak głęboka jest to zmiana. Przecież ona nie dotyczy tylko kwestii kulturowych czy cywilizacyjnych: tego, że inaczej ze sobą rozmawiamy, inaczej się komunikujemy, co zresztą wymusiło też zmianę w uprawianiu polityki, bo o wiele więcej w niej dbałości o opakowanie czy rozrywkę niż o samą treść.
A media społecznościowe?
Zajmują się głównie budowaniem murów między nami. Wydaje się, że jesteśmy członkami tego samego społeczeństwa, mieszkamy z kimś drzwi w drzwi albo dom w dom, a w rzeczywistości żyjemy w innych światach. Nasze bubbles – bańki w tych mediach społecznościowych – w ogóle się nie stykają. Mamy różne wyszukiwarki, w tym sensie, że jeśli pan i ja wpiszemy do nich to samo słowo, dostaniemy różne rezultaty. Facebook nie tylko kradnie naszą prywatność, ale pokazuje nam to, o czym myśli, że chcemy zobaczyć. Jego algorytm dobiera nam wpisy znajomych, co do których myśli, że się nam spodobają. Podaje nam informacje, o których myśli, że chcemy je poznać. Pokazuje memy, wideo, zdjęcia, które mają odpowiadać naszym gustom i poczuciu humoru. Podsuwa nam zwierciadło naszych własnych opinii. A jest przy tym tak pomysłowy, że nawet na telefonie wyświetli nam coś innego niż na komputerze, bo wie, do czego używamy obu tych narzędzi.
Co gorsza: rzecz dotyczy nie tylko opinii, ale i faktów. Pan i ja znamy inne fakty, mamy kompletnie inny obraz świata.
Czy tak nie było zawsze?
Nigdy do tego stopnia. Nigdy też nie towarzyszyła temu aż taka pewność siebie, której dodaje nam to, że obracamy się wyłącznie w świecie ludzi myślących bardzo podobnie.
No i najważniejsze: w internecie bardzo łatwo stworzyć nie tylko fake news, ale całe łańcuchy fake narratives, fałszywych narracji, sklejających ze sobą te fake news – a można też zaprząc prawdziwe newsy do fałszywych narracji. W efekcie ktoś może żyć w kompletnie fałszywej rzeczywistości. Że takie rzeczy miały wcześniej miejsce? Może w jakichś odciętych od świata sektach, gdzie guru od początku do końca kontrolował przekaz. Nie w centrum wielkiego miasta w środku Europy czy Ameryki.
Od paru lat przekonuje Pani, że pionierzy tworzenia takich fake narratives pracują w putinowskiej Rosji.
Putin i jego ludzie zrozumieli dużo szybciej niż my, jakie możliwości dają nowe technologie. Tradycja sięgania po dezinformację w celach politycznych jest zresztą w Rosji bardzo bogata, tylko że kiedyś trzeba było przygotowywać ją miesiącami. W latach 80. XX wieku Sowieci próbowali przekonać świat, że wirusa HIV wyprodukowano dla CIA, inspirowali publikacje na ten temat, wynaleźli jakiegoś francuskiego naukowca, którego autorytetem się posługiwali.
Teraz nie potrzeba już publikacji, naukowców i miesięcy: wystarczy tydzień, w trakcie którego na kilkudziesięciu laptopach można założyć setki stron internetowych i tysiące kont najrozmaitszych botów, powielających potem w nieskończoność fałszywe informacje na Twitterze czy Facebooku. Co ważne: adresując je do wąskich nieraz grup. Kiedy Rosjanie wpływali na wybory prezydenckie w USA, to w Idaho straszyli imigrantami, a czarnoskórych mieszkańców Nowego Jorku przekonywali, że Hillary Clinton jest rasistką.
Zwracam na to uwagę, bo oni sięgają po przekazy, które pozornie nie kojarzą się z oficjalną rosyjską linią. Wystarczy im wywołanie w jakimś kraju takiego zamieszania, że słabnie jego pozycja we wspólnocie wolnych narodów.
Brzmi jak aluzja do Polski.
W Polsce powinno się pamiętać, że przed Putinem byli Lenin i Stalin. Oni też wiedzieli, co to jest wojna propagandowa. Oni też mówili ludziom: „Macie wybór między przemocą, wojną, chaosem a stabilnością i spokojem, które reprezentuję ja i moja partia”. Ekstremalna polaryzacja i ciągły konflikt to świetna metoda utrzymywania się przy władzy. Kiedy Putin atakował Ukrainę w 2014 r., również opowiadał całemu światu, że na Ukrainie panuje chaos i giną ludzie, a jako dowodów używał… zdjęć z innych wojen. Ukryty przekaz dla własnego społeczeństwa był taki: jeżeli mi się nie podporządkujecie, będzie tu bałagan jak w Kijowie.
Trump robi dziś w Ameryce to samo?
Jest najlepszym uczniem Putina. Wygrał m.in. dzięki jego wsparciu. I faktycznie opowiada, że jeśli kolejny raz nie wygra, to wszędzie będą zamieszki, jak teraz w Kenoshy, a wcześniej w Minneapolis. Sięga po takie metody, bo one działają. Ludzie to kupują.
Dlaczego?
Bo się boją. Kiedy są momenty chaosu i niepewności, zewsząd słychać tyle sprzecznych opinii, manifestanci wychodzą na ulice, a do tego jeszcze trwa epidemia, ludzie chcą, żeby przyszedł ktoś, kto zaprowadzi ład i porządek. Trump właśnie to obiecuje. Podobnie jak dzisiejsi polscy przywódcy.
Faktycznie: gdy się zaczął koronawirus, wielu z nas miało większe zaufanie do władz. Minister zdrowia bił rekordy popularności.
A parę miesięcy później podał się do dymisji… Niejeden z nas, jak się boi, w zamian za bezpieczeństwo potrafi zrezygnować z wolności. W marcu tego roku coś takiego można było zaobserwować w wielu krajach, ale potem – na szczęście – ludzie odzyskali zdolność samodzielnego myślenia. Nie wszyscy, oczywiście. Są tacy, którzy wciąż czują niepokój, kiedy widzą w telewizji strajki czy manifestacje.
Mówi Pani np. o Paradach Równości?
Tu mamy trochę inny wątek, bo w przypadku LGBT mówi się także o ataku na rodzinę i dzieci. Chociaż mechanizm wzbudzania lęku jest ten sam. Ludziom ma się wydawać, że oto przyszło coś dziwnego, obcego, w dodatku nazywanego niezrozumiałym angielskim słowem – nie chcą na to patrzeć, używają takich sformułowań jak „inwazja” czy „zaraza”.
Ale zdziwiło mnie, że w tym roku PiS wyciągnął nagle taki temat.
Pięć lat temu straszył uchodźcami.
No tak, uchodźcy nie przyszli, a Żydów też prawie nie ma.
W książce „Matka Polka” – rozmowie rzece, którą przeprowadził z Panią Paweł Potoroczyn – mówi Pani o populizmie rozbudzonym nie przez polityków, ale przez zmiany cywilizacyjne. Nic w ludzkiej psychice i zdolnościach kognitywnych nie przygotowuje nas na takie ich tempo.
Ma pan dzieci?
Mam.
Wie pan, że zobaczą albo już zobaczyły w internecie rzeczy, przed zobaczeniem których chciałby je pan uchronić? Albo takie, których nie potrafi pan zrozumieć?
Wiem.
Wielu moich znajomych bardzo to przeżywa. Chcieliby cofnąć się w czasie, wrócić do swojego dzieciństwa, które wydawało im się bardziej stabilne.
Nie wydaje mi się to zjawisko aż tak nowe.
W „Zmierzchu demokracji” porównuję czasy obecne z sytuacją w Niemczech drugiej połowy XIX wieku. Szybka modernizacja, uprzemysłowienie, sekularyzacja, błyskawiczne zmiany relacji między grupami społecznymi, narodziny nowej klasy średniej, z której niemałą część stanowili Żydzi… Wielu niemieckich pisarzy tamtego czasu z nostalgią zwróciło się do przeszłości, w poczuciu, że proces modernizacji odbiera coś bardzo ważnego: heroiczne wzorce, relacje z Bogiem i z Kościołem. Mówili, że cywilizacja się degeneruje i że trzeba wrócić do korzeni.
I co? Hitler na tym wyrósł?
Nie chcę przeprowadzać aż tak prostego wnioskowania. Ale na pewno trafił na sprzyjający grunt, w dodatku jeszcze po końcu świata, jaki przyniosła I wojna światowa.
Pytam o tempo zmian, bo kiedy czytam Pani diagnozy na temat dzisiejszej Polski, brakuje mi tego elementu. Zgadzam się, że w 1989 r. wydarzył się cud. Ale cena cudu dla wielu naszych rodaków była wysoka, a rządzące krajem elity wydawały się tego nie dostrzegać.
A ja się z kolei zgadzam, że cena cudu była wysoka i że zmiany nie były dobre dla wszystkich. Oczywiście jeśli spojrzeć na statystyki, to sytuacja ekonomiczna poprawiła się każdemu. Także najbiedniejsi żyją dziś znacznie lepiej niż kiedyś. Wchodzący w dorosłość Polacy mają się dużo lepiej niż rodzice. Postęp jest niesamowity. Ale są tacy, którzy mają prawo odczuwać stratę, tęsknić np. za wolniejszym tempem życia albo uważać, że kiedy kościoły były pełniejsze, to świat był w sumie lepszy.
Chociaż przyznaję, że w swojej nowej książce zajmuję się głównie tymi, którzy liczyli na większy sukces, niż ostatecznie stał się ich udziałem. I w których zrodził się w związku z tym resentyment. Piszę głównie o elitach prawicowych i o tym, co się z nimi stało – nie o robotnikach czy ludziach z upadłych PGR-ów.
A ja myślę właśnie o tych drugich. Nie o Jacku Kurskim, który stosunkowo niedawno doczekał się upragnionych posad, ale o ludziach, którzy w ogóle nie mogli o posadach marzyć, bo do ich miejscowości przestał dojeżdżać pociąg albo autobus. Oni odreagowali gniewem na elity, opartym nie na resentymencie, tylko na własnym doświadczeniu.
Moja książka jest subiektywna i opisuje bardzo specyficzne, pokoleniowe przeżycie.
Jestem ciekaw, jak jej autorka tłumaczy sobie sukcesy PiS?
W 2015 r. moim zdaniem istotną rolę odegrała afera taśmowa. Dziwna i podobna w gruncie rzeczy do afery z mai- lami, które pogrążyły Hillary Clinton. Okazało się, że samo pokazanie różnicy między językiem publicznym i prywatnym – to, że teraz, z leżącym między nami magnetofonem, używamy trochę innych słów niż wtedy, kiedy go wyłączamy – może być szokiem dla elektoratu i może budować przekonanie, że tak naprawdę rządzący są grupą cyników. Na taśmach nie było mowy o niczym skandalicznym, ale sama forma rozmowy okazała się bulwersująca dla społeczeństwa. Nie bez wpływu była też tabloidyzacja mediów: wszystkie nabrały się na sensacyjność przekazu nielegalnie nagranych rozmów. Zniknął stary świat dziennikarstwa, które potrafiło zachować obiektywizm i odróżnić to, co faktycznie ważne, od tego, co w gruncie rzeczy jest nieistotne.
Ale do tego doszło oczywiście coś, o czym pan wspomniał: poczucie zaniedbania całych grup elektoratu. I nie chodzi nawet o to, że oni byli ofiarami transformacji – raczej o to, że czuli się niereprezentowani w głównym nurcie debaty publicznej. Że ich głos nie był słyszany, że byli niewidzialni. PiS zagospodarował emocje tych ludzi, a nawet postanowił je wzmocnić.
Po pięciu latach wygląda na to, że opozycja niczego się z tamtej klęski nie nauczyła.
Myślę, że niezależnie od jej wszystkich słabości w tym roku miała już o wiele trudniej. Kontrola PiS nad mediami publicznymi, siła ich propagandy to nie są rzeczy, które można by lekceważyć. Pamiętam, jak to wyglądało w ostatnich latach PRL – i myślę, że zasady są bardzo podobne. Że podobne jest odwołanie do tego podziału: u nas jest bezpieczeństwo, tradycja, rodzina, u nich zaś niebezpieczeństwo i jakieś dziwactwa.
Boję się, że trudno będzie zmienić tę sytuację. To nie są politycy gotowi na oddanie władzy w kolejnych wolnych wyborach. To dlatego powoli zmieniają ustrój państwa, ograniczają wolność mediów, instytucji finansowych, administracyjnych i sądowniczych, żeby w przyszłości nie przegrać. Budują system monopartyjny, w którym opozycja już na starcie ma nie mieć równych szans. Najbliższe trzy lata przyniosą wzrost radykalizacji, no chyba że ich plany zniweczy jakiś wewnętrzny konflikt albo pogrąży ich własna niekompetencja.
Ciekawe, że o Smoleńsku dotąd Pani nie powiedziała.
Wystarczająco dużo o nim napisałam. Mitologia tamtej katastrofy niewątpliwie była jedną z przyczyn ich sukcesu.
W ostatnich latach temat zniknął.
Co jest, moim zdaniem, jednym z błędów opozycji: że nie przypomina całej tej przedziwnej opowieści o rzekomym zamachu. Przecież to klasyczny przykład jednej z fake narratives, o których wspominałam. W pewnym momencie w spisek i zamach wierzyło 30 proc. Polaków. Co wynika z faktu, że 30 proc. Polaków jest w stanie przyjąć, że rząd, policja i wojsko, prokuratura i media kłamią w tak kluczowej sprawie? Że ukrywają i zacierają ślady? Moim zdaniem to, że 30 proc. Polaków jest w stanie potem uznać, że cały kraj można zniszczyć i zbudować od nowa. Że można stracić wiarę w siłę demokratycznych instytucji, czyli ostatecznie: w demokrację.
Coś bardzo podobnego wydarzyło się w Ameryce, gdzie prawie jedna trzecia obywateli uwierzyła w fake news, że Barack Obama urodził się w Afryce i jest w związku z tym nielegalnym prezydentem. Przecież skoro prezydent jest nielegalny, to nielegalna jest administracja, Kongres, służby. Tracisz zaufanie do państwa, podświadomie zaczynasz przyzwalać na autorytaryzm, a potem Donald Trump przychodzi na gotowe.
Uderzyło mnie w „Matce Polce” to stwierdzenie, czym dla wielu białych Amerykanów było zwycięstwo Obamy: że bez względu na to, jak nisko byli na skali społecznej albo z jak porozbijanych rodzin wyrastali, przynajmniej w jednym czuli się lepsi od czarnych – byli biali. A potem przyszedł świetnie wykształcony, mający rodzinę jak z obrazka polityk i to poczucie im odebrał.
Tak, to też jedna z przyczyn późniejszego sukcesu Trumpa.
Pytał mnie pan o zerwania po tamtym sylwestrze. W gronie znajomych z Polski w zasadzie wszyscy uwierzyli, że w Smoleńsku doszło do zamachu. Nie mogło im się pomieścić w głowie, że prezydent ich kraju może po prostu zginąć w wypadku lotniczym. Niedawno w Bydgoszczy spotkaliśmy kogoś, kto upierał się przy tym nawet teraz, po tylu latach rządów PiS, który niczego w tej kwestii nie był w stanie ustalić i kompromitował się przy każdej konferencji Macierewicza.
Tu musi chodzić o coś głębszego. Symbolika tej tragedii, w drodze do Katynia, w Rosji, odsyła do splotu historycznych skojarzeń. Przecież sama Pani mówi o „prawie Applebaum”, zgodnie z którym każda długa i poważna rozmowa z Polakiem i Rosjaninem kończy się odniesieniem do wojny.
No i na tym PiS również buduje, to zresztą typowa metoda partii nacjonalistycznych. Może polski fenomen polega tylko na tym, że wszędzie w świecie z idealizowanej przeszłości wyciąga się raczej zwycięstwa i sukcesy, a tutaj celebruje się klęski.
Kiedy czytam Pani książki, myślę o tym, jak wyjątkową perspektywę ma ich autorka. Wzrastałem w kraju monoetnicznym i monokulturowym, o pozamykanych na cztery spusty granicach. W „Między Wschodem a Zachodem” dostałem obraz wielkiej płaskiej równiny, wciśniętego między cywilizacje Europy i Azji pogranicza, gdzie ciągle maszerują albo mogą maszerować jakieś armie.
Ja ciągle pamiętam, że 500 kilometrów od Warszawy – czyli niewiele dalej niż Kraków czy Gdańsk – jest Mińsk, w którym właśnie trwają protesty. Wiem, jak niedaleko jest do Berlina, Wilna czy Kijowa. Rozumiem, że Polska ciągle musiała walczyć o swoje miejsce na mapie i w tym sensie rozumiem też polski nacjonalizm: że aby istnieć i przetrwać na tej równinie, trzeba było czasami mówić głośno. Źle mówię: trzeba było. Nadal trzeba mówić głośno, tylko zawsze myślałam, że trzeba głośno mówić językiem tolerancji, demokracji, wolności – wartości, wierność którym widziałam od pierwszych przyjazdów w latach 80. i które wydawały mi się wspólne z wartościami kraju, w którym się urodziłam.
W trakcie pracy nad „Gułagiem” wyruszyła Pani statkiem na Wyspy Sołowieckie. Kiedy napotkani w trakcie tej podróży Rosjanie dowiadywali się, gdzie i po co Pani płynie, tracili ochotę na rozmowę.
Reakcje były różne. Od milczenia po pytanie, dlaczego nie chcę pisać o ich wspaniałych kosmonautach. Rzadko mówili, że niewiele o łagrach wiedzą i że chcieliby więcej. Często mieli pretensje, że moje pisanie szkodzi ich wielkiej i wspaniałej historii.
ANNE APPLEBAUM: Być może obecne kryzysy, polsko-żydowski i polsko-ukraiński, sprawią, że Polacy dokładniej przyjrzą się własnej historii.
  O czym nie chcą rozmawiać Polacy?
Chyba najtrudniej mówić im o doświadczeniu pierwszych lat powojennych, i jest to coś przekraczającego podziały polityczne czy klasowe. Moim zdaniem bierze się to stąd, że ogromna większość społeczeństwa zdecydowała się wówczas na kolaborację z narzuconym przez Moskwę systemem albo po prostu uznała, że trzeba się przystosować. Kiedy pisałam książkę „Za żelazną kurtyną”, próbowałam rozmawiać z wieloma żyjącymi jeszcze świadkami tamtego czasu. Większość bardzo chętnie opowiadała o wojnie, o różnych heroicznych przeżyciach z lat okupacji, a potem o roku 1956, kiedy znowu mogła robić coś dobrego. Dekadę 1945–1955 spowijało milczenie. Dlaczego? Bo większość nie zachowywała się jednak bohatersko. Jasne: było wtedy wiele przemocy ze strony komunistów, była Armia Czerwona i brutalne realia geopolityki. Ale to nie jest jeszcze cała prawda.
A pan kiedykolwiek miał okazję do rozmowy o tamtych czasach?
W „Tygodniku” się o tym mówiło. Pismo powstało w 1945 r. i próbowało robić, co się da, nawet kosztem drastycznych ingerencji cenzury. W 1953 r. redakcja wydała oświadczenie w sprawie pokazowego procesu księży z krakowskiej kurii: redagowano w nim każde zdanie, ale później żałowano, że się ukazało. Potem umarł Stalin, na łamach nie pojawił się jego nekrolog i redakcję zamknięto.
No to u was było inaczej.
Tamte lata to też czas tzw. żołnierzy wyklętych, których obecna władza otacza kultem.
Dla mnie to jakieś szaleństwo. Gdy los Polski został przesądzony i opór przestał mieć sens, Armia Krajowa – wielkie sprzysiężenie i część obozu alianckiego – została rozwiązana decyzją rządu londyńskiego. A my zamiast wspominać o jej dziedzictwie, opowiadamy o garstce desperatów, którzy podjęli walkę bez najmniejszych szans, dopuszczając się czasem zbrodni na cywilach. Kompletna deformacja historii, może właśnie po to, by znaleźć jakichś bohaterów w czasach, które bohaterskie nie były?
Trochę mnie niepokoi to, że Pani porównuje dzisiejsze czasy z tamtymi.
Nie mówię, że to porównanie pasuje idealnie, ale widzę podobieństwo pewnych procesów. Okres rządów monopartyjnych właśnie się zaczął, władza staje się coraz bardziej autorytarna, a ludzie po prostu próbują żyć, dostosowując się do jej wymagań. Jeśli pracują np. w administracji państwowej, to wiedzą już, że nie mają wyboru: nie pójdą na Czarny Protest albo demonstrację w obronie sądów, bo mogą stracić pracę. Przedsiębiorcy, wśród których mam trochę znajomych, też starają się nie wychylać. O tym, co się dzieje w publicznych mediach, nie ma co mówić. A władza przejmuje jedną niezależną instytucję po drugiej, sięga nawet po muzea. Parę dni temu były minister Czaputowicz przyznał, że w kierownictwie MSZ nie ma nikogo, kto przeszedł przez szkołę dyplomatyczną albo był na jakiejś placówce. Wiadomo, że tutaj jestem stronnicza, ale osiem lat temu polskie MSZ uważano za jedno z najlepszych w Europie, a nasi dyplomaci współtworzyli politykę wschodnią UE. Dziś jesteśmy na aucie.
Wie pan, pewne rzeczy można zrobić bez przemocy. W „Za żelazną kurtyną” opisuję np., jak komuniści podporządkowywali sobie Ligę Kobiet Polskich: z przedwojennej patriotycznej i charytatywnej instytucji zrobili jeszcze jedną przybudówkę swojej partii. Wymienili władze, zmienili sposób finansowania, część działaczek odeszła sama, nie widząc sensu dalszego uczestniczenia w fikcji, na ich miejsce szybko znaleziono inne i w ciągu paru lat Liga była nie do poznania.
I z czym się to Pani kojarzy?
W TVP też nikt nikogo nie zamordował. Może przed PiS-em ta telewizja była trochę nudna, może nie do końca profesjonalna, ale to akurat ludzi PiS nie martwiło. Zmienili dyrekcję, powiedzieli, że stacja teraz ma stać na straży partyjnego przekazu, a nie zajmować się jakimś tam dziennikarstwem. Trochę ludzi wyrzucili, trochę odeszło z własnej woli, a na ich miejsce przyszli inni, którzy świetnie wiedzieli, czego się od nich oczekuje. I znowu: cały proces zajął zaledwie kilka lat, nawet krócej.
Słyszałem, że następna Pani książka ma być skupiona wokół roku 1989. Czy to było okienko pogodowe, które otwarło się tylko na chwilę? Wyjątkowy moment w historii świata?
Można tak powiedzieć. Chociaż doprowadził do niego proces, który w Polsce zaczął się już w 1980 r., kiedy Solidarność podważyła mit o szczęśliwej republice robotników i chłopów. Był Kościół, o zupełnie innym obliczu niż dzisiejsze. Były niecenzurowane wiadomości z Zachodu, np. z Radia Wolna Europa. Kiedy przyjechałam do Polski po raz pierwszy, nikt się już tutaj nie bał komunistów.
Swoją ostatnią książkę pisałam głównie dla Amerykanów, z myślą, że demokracja nie jest czymś danym raz na zawsze. Przeciwnie: historia uczy, że ten system często się psuje, bo trzyma się zasad lekceważonych przez jego wrogów. Jest podatny na demagogię, już Arystoteles o tym pisał.
Jak można bronić demokracji?
Angażować się. Nie tylko głosować, ale robić coś dla swojego miasta, dzielnicy czy kraju. Zapisać się do partii prodemokratycznej, a jeśli ktoś nie lubi partii: do jakiejś organizacji społecznej. I działać. Ale do partii też się można zapisać, bo przecież jeśli wszyscy uznają, że polityka jest brudna i trzeba się od niej trzymać z daleka, to będą się nią zajmować coraz gorsi ludzie.
Rozmawiałam niedawno ze znajomym przedsiębiorcą. Narzekał i narzekał, aż w końcu nie wytrzymałam: „Dlaczego masz do mnie pretensje? Weź i zrób coś. Napisz do gazety, idź na debatę, powiedz, co trzeba zmienić, jesteś obywatelem tego kraju”. Mówiłam panu na początku, że polityka nie jest wszystkim – bo nie jest. Ale politycy mają wielki wpływ na to, jak urządzone jest nasze życie. Demokracja to nie jest woda, która płynie z nigdy niepsującego się kranu. Ona potrzebuje neutralnych instytucji publicznych i zdolności do prowadzenia merytorycznej debaty. Czyli czegoś, co w Polsce jest ostatnio w zaniku.
Powiedziała Pani Pawłowi Potoroczynowi, że Pani ulubiony obraz to „Upadek Ikara” Bruegla, rozmawialiście też o poświęconym mu wierszu Audena „Musée des Beaux Arts”. Poeta zauważa, jak na tym obrazie „wszystko spokojnie / odwraca się od nieszczęścia”. Mam rozumieć, że Pani się nie odwraca, tylko patrzy i opisuje?
Próbuję opisywać to, co naprawdę się dzieje, a nie to, co chciałabym, żeby się działo. Przykro mi, jeśli czasami nie brzmi to optymistycznie. ©℗
LEKCJE ANNE APPLEBAUM
Zaczęło się od lekcji muzyki. Jedna z nauczycielek w prowadzonej przez kwakrów Sidwell Friends School w Waszyngtonie, przejęta karnawałem Solidarności i wprowadzeniem w Polsce stanu wojennego, zdobyła partytury polskiej muzyki renesansowej i wprowadziła kilka utworów do repertuaru szkolnego chóru, w którym śpiewała także młoda Anne Applebaum.
Potem przyszła dziennikarka i historyczka, absolwentka Uniwersytetu Yale oraz London School of Economics, której przodkowie przybyli do USA pod koniec XIX w. z położonego dziś na Białorusi Kobrynia, w trakcie studiów zaczęła zajmować się Rosją, wyjechała na kilkumiesięczne stypendium do Leningradu, a podczas niespodziewanej przerwy w podróży pociągiem przez ZSRR spędziła kilka godzin na cmentarzu Łyczakowskim we Lwowie. Do Warszawy trafiła po raz pierwszy w 1987 r., wkrótce została korespondentką „The Economist”, opisującą przemiany w Europie Wschodniej. W roku 1989, podczas wyprawy do Berlina, gdzie właśnie upadał dzielący miasto mur, związała się z Radosławem Sikorskim – dziś są małżeństwem, mają dwóch dorosłych synów, mieszkają w Chobielinie pod Bydgoszczą.
Pierwszą książką Applebaum była reporterska opowieść o podróży przez wschodnioeuropejskie pogranicze – „Między Wschodem a Zachodem”. Później powstał monumentalny „Gułag”, za który w 2004 r. dostała Nagrodę Pulitzera; żeby odreagować lata pracy nad sowieckim aparatem represji, przygotowała książkę kucharską „Przepisy z mojego ogrodu”. Kolejne pozycje historyczne to „Czerwony głód”, o stalinowskim ludobójstwie na Ukrainie, oraz „Za żelazną kurtyną”, o ujarzmieniu narodów Europy Wschodniej w latach 1944-55. Właśnie ukazała się „Matka Polka” – rozmowa rzeka Pawła Potoroczyna z Anne Applebaum (wyd. OsnoVa); zimą pojawi się także polski przekład jej najnowszej książki „Zmierzch demokracji”.
Znienawidzona w putinowskiej Rosji, przyjmowana z wdzięcznością na Ukrainie (m.in. doktorat honoris causa Akademii Kijowsko-Mohylańskiej i Order Księżnej Olgi), od 2013 r. mająca polskie obywatelstwo, Applebaum jest jedną z najważniejszych komentatorek współczesnej polityki. Przez lata publikowała w „The Spectator” i „The Washington Post”, obecnie związana z „The Atlantic”, wykłada także na Uniwersytecie Johnsa Hopkinsa. ©(P) MO
 ","ANNE APPLEBAUM, MICHAŁ OKOŃSKI",07.09.2020,https://www.tygodnikpowszechny.pl/kto-chce-murow-miedzy-nami-164778
37,NAJDROŻSZY LEK ŚWIATA,"Głośne, wielomilionowe zbiórki na dzieci z rdzeniowym zanikiem mięśni pokazują potęgę solidarności i siłę nowych mediów. Ale prowokują też pytania o etyczne granice apeli o pomoc.","Najpierw, wiosną 2019 r., usłyszeli od znajomych pytanie: „Dlaczego on tak cicho płacze?”.
Potem sami zauważyli: Kacperek jest mało ruchliwy, nie podnosi głowy. Przyszedł na świat duży – łudzą się – może dlatego wolniej się rozwija?
Lądują w gabinecie neurologa. Po niedługim czasie gotowa jest wstępna, potwierdzona po kilku dniach diagnoza. SMA, rdzeniowy zanik mięśni – przeczytają na forach i portalach – wygasza kolejne mięśnie, by na koniec zaatakować układ oddechowy i w ciągu kilku lat zabrać dziecko (gdy natrafiają – odwiedzając nieaktualizowane strony – na podobne informacje, nie wiedzą jeszcze, że są różne postacie choroby, i że kilka miesięcy wcześniej ogłoszono refundację leku na SMA).
Dalej jak z podręcznika psychologii: załamanie, szok, wyparcie. Przez miesiąc nie powiedzą o diagnozie znajomym. Żeby uniknąć pytań: „Czy to się leczy?”, „Czy na to się umiera?”.
Później przejdą w tryb hiperaktywności. To żona podsunie mężowi – bez większego przekonania – pomysł zbiórki na zarejestrowaną tylko w USA terapię genową, a on tę zbiórkę rozkręci. W ten sposób staną się pierwszym w Polsce małżeństwem zbierającym na „najdroższy lek świata”. Kosztujący nawet do 10 mln zł.
– To, co się wydarzyło, przeszło najśmielsze oczekiwania – mówią Magda i Michał Ryło (oboje przed trzydziestką), gdy w grudniu 2019 r., w końcowej już fazie zbiórki, spotykamy się w ich domu w Zabierzowie nieopodal Krakowa. Wygląda jak centrum sztabu kryzysowego: sprzęt medyczny, kręcący się bliscy Ryłów, telefony od wolontariuszy, dziennikarzy.
– Wpłaty nawet rzędu 10 tys. zł, w najlepszych okresach wpływało 100 tys. dziennie – opowiadają Ryłowie. – Zjednoczyli się ludzie w naszym Zabierzowie. Ksiądz ogłosił zbiórkę, obce osoby robiły licytacje. Potem takie akcje odbywały się już w wielu miejscach w Polsce. Czasami trzy w ciągu dnia, więc nie byliśmy nawet w stanie wszystkim podziękować. Zwykłym ludziom, wolontariuszom, celebrytom, piłkarzom.
Dwa miesiące po naszym spotkaniu zbiórka się skończy. A Kacperek – dziś 14-miesięczny syn Magdy i Michała – będzie drugim polskim dzieckiem (po będącym już wraz z rodzicami za oceanem Aleksie), przed którym otworzy się droga do „najdroższego leku świata”.
W sumie już trzy zakończone zbiórki – ale też kolejne, nadal trwające – pokazują siłę solidarności i nowych mediów. Prowokują też pytania. Zadawane raczej po cichu, głównie wśród lekarzy i wśród rodziców dzieci z SMA, czasem w sieci.
Jakie są etyczne granice organizowania zbiórek? Czy zbierając na jeden lek, można deprecjonować działanie innego, w dodatku refundowanego? Czy dopuszczalne jest pisanie o „jedynej” albo „ostatniej” szansie uratowania życia, podczas gdy nie jest ani jedyna, ani ostatnia?
By pojąć zasadność takich pytań, warto cofnąć się o ponad dekadę. Do innej – pod względem wiedzy, ale też zaawansowania w leczeniu SMA – epoki.
Historia choroby
Jest rok 2007, mieszkającej wtedy w Raciborzu Dorocie Raczek rodzi się córka. Emilka do swoich pierwszych urodzin rozwija się prawidłowo, a nawet szybciej: chodzić np. zaczyna, gdy ma 10 miesięcy. Ale gdy inne dzieci przechodzą płynnie do kolejnych etapów – biegania, podskakiwania – u Emilki pojawiają się problemy.
– Zaczęła się przewracać, z trudem wchodziła po schodach – wspomina Dorota Raczek, gdy się spotykamy (dziś mieszkają w Rybniku). – To było nasze pierwsze dziecko, nie mieliśmy punktów odniesienia, a więc i powodów do niepokoju. To babcie wszczęły alarm.
Raczkowie w 2009 r. zaczynają pielgrzymkę po gabinetach. – Odwiedzaliśmy lekarzy, fizjoterapeutów – ­wspomina pani Dorota. – Wszyscy mówili, żeby się nie przejmować, że do trzeciego roku życia wszystko się wyrówna.
Ostateczną diagnozę Raczkowie dostaną dopiero, gdy ich córka ukończy dwa lata. Szczęście w nieszczęściu, to SMA3, łagodniejsza postać choroby. – Szok, rozpacz, bezsenne noce, potrzebowaliśmy pomocy psychologa – opowiada Dorota Raczek. – Równocześnie wiedzieliśmy, że jeśli się załamiemy, to nikt naszemu dziecku nie pomoże. Poszliśmy w aktywność. Na początku było dzwonienie, dowiadywanie się, czytanie. I odwiedzanie rodziców, którzy mają dzieci cierpiące na SMA. To jest moment desperacji, szukaliśmy pomocy nawet u bioenergoterapeutów. Jeden przepisał ziółka, których – jak się później okazało – dziecko w ogóle nie powinno pić.
Po jakimś czasie Raczkowie wiedzą już, że jest tylko jeden sposób na hamowanie spustoszeń w organizmie: regularna ­fizjoterapia. – Ciężka praca, pięć do sześciu spotkań tygodniowo – relacjonuje mama Emilki. – Choroba dziecka to jak dodatkowy etat. Jedno z rodziców musi zrezygnować z pracy, u nas byłam to ja. Choroba przez dekadę i tak zrobiła swoje: Emilka może przejść około stu metrów. Ale jest samodzielna, w dużej mierze dzięki rehabilitacji. Tak czy inaczej, dekadę temu te trzy literki – SMA – oznaczały wyrok.
Pierwszy przełom – na razie psychologiczny – to rok 2013. W powszechnym użyciu jest już internet, kilkoro rodziców dzieci z SMA wpada na pomysł zorganizowania spotkania-konferencji. – Emilka miała pięć i pół roku, postanowiłam pojechać z nią – wspomina pani Dorota. – Poznawałam innych rodziców, lekarzy, fizjoterapeutów, zobaczyłam, że nie jesteśmy sami. I przede wszystkim: na tej konferencji pojawił się pomysł powołania Fundacji SMA.
Ale przez te lata Dorota Raczek, mając już kontakt z innymi rodzicami, będzie się też stykała z dramatami. Odchodzą dzieci, które chorowały w tym samym czasie, co Emilka. Organizowana od 2013 r. regularnie konferencja Fundacji SMA za każdym razem zaczyna się od minuty ciszy.
Rok 2016, kolejny przełom. Amerykańska Agencja Żywności i Leków (FDA) dopuszcza do sprzedaży testowany już od jakiegoś czasu nusinersen, lek skutecznie hamujący postęp SMA. W domu państwa Raczków i dziesiątkach innych święto: na ogół leki, które wchodzą do obrotu za oceanem, po jakimś czasie trafiają i do Europy. Tak też się dzieje: w maju 2017 r. nusinersen dopuszcza Unia Europejska. Producent, Biogen, wyznaczył cenę dla krajów UE na poziomie 90 tys. euro za dawkę. Roczne leczenie kosztuje 540 tys. euro w pierwszym roku i 270 tys. w kolejnych. Nusinersen to jeden z najdroższych leków świata.
W Polsce zaczyna się walka o refundację. – Byliśmy przekonani, że w końcu osiągniemy sukces, ale liczył się czas – wspomina pani Dorota. – Przecież stan dzieci się pogarszał, diagnozowano kolejne, dla których podanie leku było jedynym ratunkiem. W ramach wczesnego dostępu specyfik mogło otrzymać najpierw 10, a potem już 30 dzieci, ale nadal nie było refundacji. Organizowaliśmy eventy. Była akcja „skok po lek”: Emilka skakała ze spadochronem. Wchodziliśmy na kopiec Kościuszki. Zapraszaliśmy media, pisaliśmy petycje do premierów.
Leniwe niemowlę
Mniej więcej w tym samym czasie, w „epoce” przed pojawieniem się skutecznej terapii, kolejne etapy choroby przechodzi córka Kacpra Rucińskiego, współzałożyciela Fundacji SMA. Dziecko dochodzi do etapu siadania, ale mimo ukończonego roku nie przechodzi do fazy wstawania. Lekarze zbywają rodziców: „Leniwe niemowlę”, „Trzeba dać jej czas”. – W końcu trafiliśmy na neurolożkę, która postawiła diagnozę i potwierdziła ją badaniem genetycznym.
Jest koniec 2009 r. Ruciński wspomina: – Nie było leczenia, wiedzy, nadziei. Pani doktor pokazała nam książkę po angielsku, w której o SMA były dwa akapity i komentarz, że takie dzieci żyją najwyżej kilka lat. Dziś wiemy, że nasza córka cierpi na SMA między typem drugim a trzecim, a więc stosunkowo łagodną postać choroby. Ale wtedy prysły marzenia; okazało się, że dziecko nie będzie chodziło, a potem zacznie potrzebować respiratora. Między 2010 rokiem a pojawieniem się leków byliśmy zdani na rehabilitację i śledzenie doniesień medycznych. Było coraz gorzej, córka przez kilka miesięcy chodziła, pchając wózeczek dla lalek, pół roku później już nie była w stanie zrobić nawet tego. Śledziliśmy wszystkie etapy testowania leku. W dniu zarejestrowania go w Europie płakaliśmy.
SMA należy do grupy ok. 8 tysięcy tzw. chorób rzadkich; na 10 tys. osób przypada mniej niż pięć przypadków. Choroby rzadkie – razem wzięte – dotykają 6-8 proc. każdej społeczności, w Polsce to nawet 3 mln pacjentów. Jednak nie stanowią oni jednolitej grupy: np. na SMA cierpi kilkaset osób, na mukowiscydozę ok. 2 tys. Leki, o ile w ogóle istnieją (wynaleziono je dla kilku procent chorób rzadkich), są astronomicznie drogie – producenci nie mogą liczyć na zwrot kosztów przeznaczonych na badania płynący z masowej sprzedaży.
W rozmowach z resortem zdrowia o refundacji stowarzyszenia pacjentów rozbijają się o nastawienie typu: „kolejna grupa chce hiperdrogiego leku”. Problem miał rozwiązać Narodowy Plan dla Chorób Rzadkich – od ponad 10 lat będący „na ukończeniu”, „w konsultacjach wewnętrznych” albo „trafiający pod obrady komitetu stałego”. Pozostaje nacisk w formie wzbudzenia empatii opinii publicznej: SMAkom, jak mówią o sobie rodziny chorych, to się udało.
Biskup pisze do ministra
– Pomogła nam pro bono agencja PR, zaczęliśmy kampanię medialną – mówi Kacper Ruciński. – Wskazywaliśmy, że na mukowiscydozę cierpi niewiele więcej osób niż na SMA, a o tamtej chorobie wszyscy coś wiedzą. Tłumaczyliśmy, że SMA to konkretna choroba, na którą chorują prawdziwi ludzie – i że istnieje na nią realny lek.
Zebrano tysiące podpisów pod petycją o refundację nusinersenu. Petycję otrzymała premier Beata Szydło. Udało się nakłonić do pomocy Kościół katolicki. Przewodniczący episkopatu abp Stanisław Gądecki w grudniu 2018 r. napisał list do ministra zdrowia Łukasza Szumowskiego: „Proszę o możliwie najszybsze doprowadzenie do refundacji leku”. Hierarcha wspomniał niedawną śmierć trojga dzieci z SMA i podkreślił: „Mógł je uratować lek, na który chorzy w Polsce czekają od ponad półtora roku”.
Przed Bożym Narodzeniem ministerstwo zakończyło negocjacje z Biogenem: od 1 stycznia 2019 r. nusinersen jest w Polsce refundowany. Fundacja wydała komunikat, w którym dziękowała „wszystkim, dzięki którym niewykonalne stało się wykonalne”.
17 grudnia 2018 r. Dorota Raczek zapamięta ten dzień na długo. Odprowadza dzieci do szkoły, a tuż przed dziewiątą rozdzwaniają się telefony, sypią SMS-y i wiadomości na WhatsAppie. – Okazało się, że tuż po ósmej, w porannej rozmowie z RMF FM, minister zdrowia ogłosił decyzję o refundacji – relacjonuje pani Dorota. – To był szczęśliwy dzień, zwłaszcza że nie było wiele krajów, które nusinersen refundowały dla każdej postaci choroby i dla każdego wieku. Baliśmy się, że dostaną tylko najmniejsze i najbardziej chore dzieci. Na szczęście stało się inaczej.
Pierwsi chorzy dostaną pierwsze dawki leku w marcu 2019 r.
Niedługo potem ruszą głośne zbiórki na dostępny wyłącznie w USA inny „najdroższy lek świata”.
Ostatnia szansa
W już zakończonych zbiórkach co prawda informowano o istnieniu refundowanego leku, ale apele o pomoc na sfinansowanie amerykańskiej terapii genowej opatrywano hasłami takimi jak „jedyna” czy „ostatnia” szansa. Skuteczność nusinersenu była deprecjonowana („Ma za zadanie spowolnić rozwój choroby. Nie wyleczy jednak synka”), w dodatku w niektórych zbiórkach podawano w wątpliwość refundację, pytając, czy za dwa lata będzie nadal obowiązywać.
Czytaj także: Małgorzata Solecka: Gdy życie wisi na pasku
Trzy zbiórki szczęśliwie się zakończyły, kolejne trwają. Tak jak poprzednie, mobilizują trudną do wyobrażenia energię: tysiące darczyńców, wolontariuszy, celebrytów. Jedną z najlepiej rozpropagowanych zbiórek wsparł niedawno popularny aktor Mateusz Damięcki, inicjując akcję łączącą aktywność fizyczną z pomaganiem (jeden skok na skakance za każdą złotówkę wpłaconą na chore dziecko). Pomysł podchwycili – nominujący do akcji kolejne znane postaci – eksbramkarz reprezentacji Polski w piłce nożnej Artur Boruc czy bokser Artur Szpilka.
Znowu jednak wątpliwości może budzić treść apelu opublikowanego na ­Siepomaga.pl. Deklarowany cel zbiórki: „Terapia genowa – jedyna szansa na uratowanie życia”. „To jedyna nadzieja na pokonanie choroby” – czytamy dalej w apelu, by w dalszej części natrafić wreszcie na informację o istniejącym leku, który „wstrzymuje niszczycielski pochód choroby”, opatrzoną jednak zastrzeżeniem, iż „nie daje nadziei na pełne wyleczenie”.
Podobnych subtelności próżno szukać w materiałach medialnych poświęconych zbiórkom – w wielu z nich fakt istnienia refundowanego leku jest w ogóle przemilczany. Tak było w reportażu popularnej telewizji śniadaniowej (o nusinersenie wspomniała dopiero obecna w studiu ekspertka), podobnie w opublikowanym przez jeden z największych portali omówieniu akcji zainicjowanej przez Damięckiego („Jedyną szansą na uratowanie życia Kacpra jest terapia genowa”), nie inaczej w popularnym porannym wywiadzie internetowym z samym aktorem, gdzie Damięcki – nie wspominając choćby zdaniem o dostępnym w Polsce leczeniu – mówi nawet, iż polskie państwo nie refunduje terapii genowej (a nie refunduje, bo nie może refundować leku niedopuszczonego na rynek europejski).
Krytycy podobnych przekazów zaznaczają w niemal każdym zdaniu, że nie chodzi o sam fakt organizowania zbiórek. Przeciwnie: te nie tylko przyczyniły się do zebrania pieniędzy na leczenie, które być może – choć trudno mieć dziś co do tego pewność – okaże się skuteczniejsze niż dostępne w Polsce, ale również pokazały ludzką solidarność, dodatkowo zwiększając świadomość Polaków na temat SMA. Mówią bądź piszą też jednak otwarcie: przekłamania nie tylko wprowadzają w błąd potencjalnych darczyńców, ale mogą także wywoływać panikę wśród rodziców, którzy dowiadują się o chorobie swoich dzieci.
„Kochani rodzice nowych SMAków, nie piszcie w opisach zbiórek, że Spinraza [nazwa handlowa nusinersenu – red.] nie działa. Nie piszcie, że tylko spowalnia chorobę, bo to nieprawda! Mnóstwo ludzi bardzo ciężko pracowało na to latami, aby wasze dziecko mogło tuż po diagnozie dostać lek” – napisała kilka miesięcy temu na blogu Preclowa Strona związana od lat z Fundacją SMA Małgorzata Rybarczyk-Bończak, mama 14-letniego Szymona z SMA1, który przyjmował dopuszczony w Polsce lek jeszcze na etapie badań klinicznych.
Nie budujcie mitów
Co wiadomo o obu lekach na SMA: dostępnym w Polsce i refundowanym nusinersenie oraz o amerykańskiej terapii genowej? Takie pytanie zadajemy prof. Annie Kosterze-Pruszczyk, kierowniczce Kliniki Neurologii Warszawskiego Uniwersytetu Medycznego, jednemu z najwybitniejszych autorytetów w tej dziedzinie w Polsce. – O nusinersenie wiemy najwięcej, bo tym specyfikiem jest już leczonych na świecie tysiące pacjentów w różnym wieku, na różnym etapie choroby i cierpiących na różne typy SMA – mówi neurolożka. – To są doświadczenia wynikające nie tylko z badań klinicznych, ale też z naszych własnych obserwacji podczas leczenia. Pozwalają one na wniosek, że wprowadzenie specyfiku było absolutnym przełomem w leczeniu. Na terapię nusinersenem odpowiadają praktycznie wszyscy poddawani jej pacjenci, nawet ci, których leczenie rozpoczęło się na zaawansowanym etapie choroby. O dostępnej na terenie USA terapii genowej wiemy na razie za mało, by formułować kategoryczne wnioski.
W sierpniu 2019 r., podczas konferencji American Academy of Neurology, zaprezentowano statystyki, które jednoznacznie, we wszystkich kryteriach, wskazywały na przewagę terapii genowej nad nusinersenem (np. przeżycie: 90 proc. wobec 61 proc.; obracanie się na plecy: 41 proc. wobec 10 proc.). Sęk w tym, że badanie kliniczne preparatu AVXS-101 (Zolgensma) przeprowadzono tylko na 22 dzieciach. – Mówiąc wprost: to są za małe dane, by porównywać skuteczność obu leków. Nie mamy jak na razie wiarygodnych informacji, które wskazywałyby na mniejszą skuteczność dostępnego w Polsce i refundowanego leku – komentuje prof. Kostera-Pruszczyk.
– Czy te specyfiki wyłącznie hamują postęp choroby, czy po prostu z niej leczą? – pytamy.
– Oba wpływają na mechanizm genetyczny choroby, a więc leczą – odpowiada prof. Kostera-Pruszczyk. – Żaden z nich nie jest lekiem objawowym, łagodzącym jedynie symptomy. Różnica polega na tym, że o ile w przypadku nusinersenu konieczne jest regularne podawanie leku, mniej więcej co cztery miesiące, o tyle dostępne informacje na temat terapii genowej wskazują, że lek ma być podany jednorazowo. Z jednym zastrzeżeniem: informacje te mówią o konieczności podania go do 2. roku życia dziecka.
– Czy znane są pani przypadki dzieci, u których nie zadziałała terapia nusinersenem?
– Nie znam takich przypadków, choć warto podkreślić, że kluczowym elementem wpływającym na skuteczność jakichkolwiek terapii we wszystkich postępujących chorobach wiążących się z zanikiem mięśni jest moment rozpoczęcia leczenia. Na zaawansowanym etapie choroby niemożliwe jest „wymazanie” wszystkich skutków, które do tej pory poczyniło schorzenie, aczkolwiek widzimy poprawę także u osób, które miały już duży zanik mięśni. Nie znam jednak przypadków uczulenia bądź oporności pacjentów na nusinersen.
Gdy pod koniec 2019 r. ukazały się apele dotyczące terapii genowej, głos w sprawie zabrała też Fundacja SMA. Podkreśliła, że „nusinersen jest nowoczesnym lekiem o wysokiej skuteczności i znanym profilu bezpieczeństwa. Jego wprowadzenie w Polsce radykalnie zmniejszyło śmiertelność w wyniku komplikacji SMA z około 50 zgonów rocznie do 2–3, a setkom chorych przyniosło wymierną poprawę stanu zdrowia”. Stanowisko wyjaśniało, że na razie nie można powiedzieć o terapii genowej, że jest skuteczniejsza od nusinersenu. „Preparat AVXS-101 został dopuszczony do stosowania w Stanach Zjednoczonych na podstawie trzech badań klinicznych z łącznym udziałem zaledwie 68 pacjentów w wieku 1–8 miesięcy” – podkreślono.
Ekspert Fundacji SMA, Kacper Ruciński, nie krytykuje jednak rodziców zbierających na terapię genową: – Każdy rodzic ma prawo zbierać na to, co według niego jest najlepsze dla jego dziecka – deklaruje. – Po diagnozie o SMA rodzice chwytają się każdej deski ratunku i to jest naturalne. Złe jest natomiast – uważa Ruciński – budowanie mitu wokół terapii genowej. On zaszkodzi ewentualnej przyszłej decyzji o refundacji.
– Chcielibyśmy oczywiście, żeby i terapia genowa była refundowana – dodaje Ruciński. – Tylko że w USA lek został dopuszczony przez FDA na podstawie niepełnych, szczątkowych danych. Europejska Agencja Leków przygląda mu się dłużej i staranniej.
Kto pisze apele
– Gdy widzę podobne apele, czuję się rozdarta – przyznaje Dorota Raczek. – Rozumiem desperację i rozpacz, sama pewnie w analogicznej sytuacji organizowałabym zbiórkę. Oni po prostu robią coś, na co my, rodzice dzieci zdiagnozowanych lata temu, nie mieliśmy szansy, walcząc o kolejne terapie, i często niestety zapominając, że najważniejsza jest opieka nad chorym dzieckiem: fizjoterapia, pomoc oddechowa, żywieniowa. Mam tylko jeden problem: skoro jako społeczeństwo tak długo pracowaliśmy na to, by nusinersen był dostępny dla każdego dziecka i dorosłego, to podważanie skuteczności tego leku bądź przemilczanie faktu jego istnienia jest nie fair.
O treści apeli pytamy w Zabierzowie Magdę i Michała Ryłów: – Rzeczywiście, niektóre z nich zbytnio epatują dramatem. W naszym znalazło się np. sformułowanie: „8 milionów za życie Kacperka”. Poprosiliśmy portal Siepomaga.pl o wykasowanie tego stwierdzenia. Zdajemy sobie sprawę, że wiele osób pracowało latami na to, by lek był dostępny – przyznają Ryłowie, zaznaczając, że w ich apelach pojawiła się informacja o nusinersenie.
Czytaj także: S. Barbara Chyrowicz: Kogoś trzeba wybrać
Zapytani, dlaczego wyrażają publicznie wątpliwości, czy refundacja leku zostanie po dwóch latach przedłużona, odpowiadają pytaniem: – A czy panowie, mając chore dziecko, nie mieliby podobnych obaw? Przecież może się zmienić minister, może się zmienić władza. Nie da się powiedzieć w stu procentach, że za kilka lat refundacja będzie działać nadal. Czy ktoś jest nam w stanie to zagwarantować?
Tymczasem dwuletni okres refundacji leku nie jest niczym nadzwyczajnym i wynika z przepisów; jeśli lek wypada z listy ministerialnej, to dlatego, że pojawił się nowy, skuteczniejszy.
Jedno jest pewne: zastrzeżenia trudno kierować do rodziców chorych dzieci, którzy nie muszą rozumieć skomplikowanych procedur rządzących refundacjami. Zwłaszcza że (jak dowiadujemy się nieoficjalnie) nie mają ani wyłącznego, ani decydującego głosu w kwestii ostatecznego kształtu apeli o pomoc na Siepomaga.pl, czyli najpopularniejszej tego typu platformie pomocowej.
Gdy jednak chcemy porozmawiać o sprawie z władzami portalu, otrzymujemy zdawkowego maila. „Jako Fundacja Siepomaga nie będziemy pełnić funkcji pola bitwy dla walki rodzic kontra rodzic. Ci wszyscy ludzie są w ciężkiej sytuacji. My staramy się pomóc tym, którzy do nas się zwrócili, bo to możemy zrobić. Opinie rodziców co do leczenia są różne. Różne są również opinie lekarzy (w zbiorze rodziców chorych dzieci również są lekarze). Każdy z nich ma prawo do opowiedzenia swojej historii. Rozumiemy interesy Fundacji SMA. W organizacji są również rodzice chorych dzieci” – pisze prezes Monika Urban, ale na pytanie o odpowiedzialność za ostateczną treść apeli już nie odpowiada.
– Powiem wprost: przekaz, że nusinersen nie działa, jest oszukiwaniem darczyńców – podkreśla Kacper Ruciński, potwierdzając informację o tym, że to portal odpowiada za treści apeli. – Wielu rodziców mówi nam wprost: nie mają wielkiego wpływu na to, co ostatecznie się tam pojawia. Gdy prosimy, by wymogli na Siepomaga.pl jakąś zmianę, czasami się udaje, zawsze jednak to portal decyduje o ostatecznym kształcie tekstu.
Batalia o przesiew
Od walki o refundację kolejnych leków (na horyzoncie jest eksperymentalny risdiplam; decyzja o jego rejestracji w USA zapadnie w maju) istotniejsza może okazać się inna batalia, o której w przekazach medialnych ciszej. Chodzi o starania, by SMA objąć programem badań przesiewowych.
Na czym polegają? Każdego noworodka bada się dzisiaj pod kątem wystąpienia ponad 20 chorób, m.in. fenyloketonurii czy mukowiscydozy. – Polska ma świetny program badań przesiewowych, to jedna z tych rzeczy, z których możemy być dumni – podkreśla prof. Kostera-Pruszczyk. I tłumaczy, dlaczego włączenie SMA do programu mogłoby się okazać kolejnym przełomem w leczeniu choroby: – Podanie leku przed wystąpieniem objawów daje nam wymarzony pułap skuteczności. Wiemy to, bo takich pacjentów mamy. Najmłodszy, który w ramach refundacji otrzymał w Polsce leczenie nusinersenem, miał dwie doby. Dziecko jest leczone przez zespół neurologów dziecięcych z Rzeszowa pod kierunkiem dr Elżbiety Czyżyk. Wykryć chorobę tak wcześnie, mimo braku badań przesiewowych, udało się dlatego, że wcześniej chorowało rodzeństwo tego dziecka. My również mamy swoje obserwacje dzieci, które zaczęły leczenie przedobjawowo za granicą. Tu również obserwujemy coś, co można by nazwać cudem medycyny: chorujące na SMA dzieci rozwijają się normalnie. To pokazuje, jak ważne jest wczesne leczenie, a więc jak ważne byłoby wprowadzenie badań przesiewowych dla SMA.
– Mamy dostępny relatywnie prosty test: badanie genetyczne, które w 97 proc. przypadków wychwytuje chorobę – dodaje prof. Kostera-Pruszczyk. – Mamy pracownię, która może to zadanie zrealizować. I mamy refundowany dla wszystkich lek. A więc spełniamy wszystkie warunki, by rozpoczynać leczenie natychmiast, gdy jest ono najskuteczniejsze.
Wszystkie warunki, poza jednym: decyzją o włączeniu SMA do programu badań przesiewowych. Gdyby i ta batalia – podobnie jak refundacja nusinersenu – zakończyła się powodzeniem środowiska chorych, SMA ze schorzenia wywołującego jeszcze dekadę temu rozpacz i rezygnację setek ludzi zamieniłaby się ostatecznie w schorzenie ciężkie, ale w niemal stu procentach przypadków wyleczalne. I to bez opuszczania kraju. ©℗
CO TO ZA CHOROBA I JAK SIĘ JĄ LECZY
SMA (spinal muscular atrophy – rdzeniowy zanik mięśni) jest chorobą o podłożu genetycznym, powodującą – przez obumieranie neuronów ruchowych – stopniową utratę zdolności poruszania się, przełykania i oddychania. Przyczyną jest mutacja genu SMN1 odpowiedzialnego za kodowanie białka SMN, kluczowego dla funkcjonowania neuronów ruchowych.
Rozróżnia się cztery typy SMA. Pierwszy, najcięższy (objawy pojawiają się w pierwszym półroczu życia) oznacza, że dziecko nigdy nie będzie w stanie samodzielnie siedzieć. Drugi (objawy między 6. a 18. miesiącem życia) – że nie będzie o własnych siłach chodzić. Chorzy na pierwszy i drugi typ zazwyczaj umierali przedwcześnie ze względu na niewydolność oddechową. Trzeci typ jest łagodniejszy: chorujący chodzi samodzielnie, choć z czasem musi się poruszać za pomocą wózka. Czwarty wiąże się z problemami z chodzeniem i pojawia się dopiero u dorosłych. Zanim pojawiły się leki, leczenie SMA polegało jedynie na rehabilitacji, której celem było maksymalne przedłużenie zdolności do samodzielnego poruszania się.
W 2016 r. Agencja Żywności i Leków (FDA) dopuściła do obrotu w USA pierwszy lek na SMA, nusinersen (nazwa handlowa: Spinraza). Lek jest syntetycznym fragmentem kwasu nukleinowego, który modyfikuje działanie genu SMN2 tak, aby ten gen przejął funkcję nieaktywnego genu SMN1. W normalnych warunkach gen SMN2 nie prowadzi do powstania w pełni funkcjonalnych białek SMN – jednak lek zmusza go do tego. W efekcie w organizmie pojawia się wystarczająco dużo białka SMN, by zapobiec obumieraniu neuronów motorycznych, co zatrzymuje postęp choroby.
Terapia genowa za pomocą preparatu AVXS-101 (nazwa handlowa w USA: Zolgensma) polega na podaniu do organizmu wirusa przenoszącego syntetyczną sekwencję DNA odpowiadającą genowi SMN1. W rezultacie organizm „uczy się” kodować brakujące białko. Lek podaje się tylko raz; nie można go zastosować u niemowląt posiadających naturalną odporność na wirusa AAV9 (kilka procent populacji). ©(P) Maciej Müller
NOWY LEK: OD IDEI DO PRODUKTU
DO POWSTANIA NOWEJ terapii konieczne jest zrozumienie pato­genezy choroby. Poszukując biochemicznego i biologicznego podłoża, dąży się do znalezienia nowego punktu uchwytu – miejsca w pato­fizjologicznym szlaku, w które można uderzyć odpowiednio skonstruowanym lekiem. Nową bronią mogą być białka – enzymy, inhibitory czy przeciwciała, ale również prostsze związki organiczne, a nawet nieorganiczne. Ten twórczy okres to tzw. faza wynalazku.
Jeśli dana substancja daje nadzieję na terapeutyczny sukces, przechodzi do fazy badań przedklinicznych. Zostaje przebadana w warunkach laboratoryjnych, początkowo in vitro na tkankach zwierzęcych i ludzkich, a następnie na kilku gatunkach zwierząt. Pozwala to sprawdzić, czy kandydat na lek trafia w odpowiedni cel, czy może wywoływać genetyczne mutacje, czy nie powoduje śmierci komórek i reakcji zagrażających życiu zwierząt. Kluczowe jest bezpieczeństwo substancji czynnej.
Pomyślne przejście tego etapu pozwala rozpocząć czterofazowe badania kliniczne. Tu znów priorytetem jest bezpieczeństwo. Początkowo niewielką grupę zdrowych, młodych osób obserwuje się pod kątem groźnych dla życia ostrych działań niepożądanych. Dopiero w II fazie działaniu leku poddaje się osoby chore. Na 100-300 pacjentach, często podzielonych na grupę badawczą i kontrolną, sprawdza się skuteczność terapeutyczną oraz dawkę, która równoważy skutki zamierzone i uboczne. Faza III, której celem jest porównanie efektów leku nowego i starszych, trwa najdłużej. Ocenia się rzeczywistą skuteczność leku w praktyce klinicznej oraz tzw. twarde punkty końcowe (np. śmiertelność z powodu chorób sercowo-naczyniowych). W II i III fazie wykorzystuje się terapię eksperymentalną, do której kwalifikacja pacjentów odbywa się dzięki kryteriom włączenia i wyłączenia. Ośrodki kliniczne często nie leczą wszystkich chorych, ale poszukują osób, które np. są w odpowiednim wieku, nie były wcześniej leczone albo były leczone ściśle określonymi lekami.
Dopuszczenie do obrotu daje możliwość leczenia wszystkich pacjentów zgodnie ze wskazaniami, jednak nie oznacza końca zbierania informacji o działaniu leku. W fazie IV ocenia się długoterminowe bezpieczeństwo i skuteczność. Proces wprowadzenia leku jest długotrwały i kosztowny – aby z 5 tys. substancji powstał jeden lek, w ciągu ok. 12 lat trzeba zainwestować nawet kilka miliardów dolarów. To ma swoje odbicie w cenie rynkowej. Biorąc pod uwagę 20-letnią ochronę patentową (po tym czasie pojawiają się dużo tańsze zamienniki) i to, że część leków już po jednej kuracji ma wyleczyć chorego (terapie genowe), ceny mogą sięgać wielu milionów dolarów. © Bartosz Kabała","PRZEMYSŁAW WILCZYŃSKI, MACIEJ MÜLLER",24.02.2020,https://www.tygodnikpowszechny.pl/najdrozszy-lek-swiata-162255
38,SĄSIEDZI,"Mój drogi Piołunie, ostatnimi czasy raz po raz spotyka mnie jakaś miła niespodzianka. Na pewno natknąłeś się już kiedyś na ankiety z pytaniem, kogo ludziska nie chcieliby mieć za sąsiada.","Pytanie postawione zaprawdę sprytnie, bo niby proste, a pozwala odkryć najgłębsze człecze lęki, uprzedzenia i niechęci. Właśnie analizowałem wyniki tego typu badania, które niedawno przeprowadzono w naszym pięknym kraju, i spieszę Ci donieść, co w trawie piszczy.
Na pierwszych miejscach większych zaskoczeń brak. Niemal połowa Nadwiślańczyków nie chce mieszkać obok uchodźców. A któż chciałby mieć za sąsiada ciapatych brudasów, zakonspirowanych terrorystów i zwyrodniałych gwałcicieli? Na dodatek roznoszących groźne choroby i pasożyty? Na niższym stopniu podium znaleźli się pederaści i – jak mniemam – nie wymaga to szerszego komentarza. Medal brązowy zgarnęli cudzoziemscy robotnicy. To też łatwo wyjaśnić: dość powiedzieć, że prawdziwym Polakom odbierają pracę i płacę, na dodatek oszukując i kradnąc na boku. Co czwarty mieszkaniec Przedmurza Chrześcijaństwa nie zdzierży za ścianą ateisty, co piąty nie chce za płotem innowiercy czy człeka o innym kolorze skóry. Też słusznie, roztropnie i bardzo po katolicku.
A teraz: uwaga, uwaga! Crème de la crème ankiety. Czarny koń na liście nadwiślańskich wstrętów i niechęci. Co dziesiąty tubylec nie chce mieć za sąsiada… Byłych więźniów? Nie. Nosicieli wirusa HIV? Zimno. Prostytutki? Alkoholika? Ćpuna? Nie, nie i jeszcze raz nie! Pudło! Otóż za żadne skarby nie chciałby dzień w dzień spotykać się przed domem czy na korytarzu… z rodziną wychowującą dziecko poczęte metodą in vitro!
Paradne, nieprawdaż? Z drugiej strony – czemu się tu dziwić? Bachory z probówek naznaczone są ponoć szpetną bruzdą. A to przecież dowód niezbity na to, że nawet Matka Natura się ich wyparła i naznaczyła jak wyrzutki. Poza tym cierpieć mają na rozliczne choroby… Niby mówi się, że genetyczne, ale kto tam wie, czy czasem nie zakaźne i zabójcze jak ospa prawdziwa lub inna dżuma. Zresztą który kochający rodzic pozwoliłby się swoim dzieciom bawić z frankensteinem wyhodowanym w laboratorium? Skoro zaś o rodzicach mowa: czy tych, co słono zapłacili za wyprodukowanie mutanta – w ogóle można nazywać ojcem i matką, a całe to towarzystwo zdrową i normalną rodziną? Czy można im ufać? A skądże! Tacy ludzie zdolni muszą być do najgorszych podłości.
Dość jednak żartów, drogi Piołunie, bo rzecz cała jest godna diabelskiego namysłu. Jak wiesz, Kościół winien kierować się zasadą, że odrzuca grzech, a nie grzesznika. W teorii brzmi to pięknie i gracko, ale z praktyką bywa krucho. Łatwo przekroczyć trudną do uchwycenia granicę i popaść w inkwizytorskie uniesienie. Potężna jest pokusa, żeby sięgać po słowa ostre niczym brzytwa i grzech wypalać razem z grzesznikiem. Zresztą człek z reguły nie bawi się w aptekarskie subtelności. In vitro jest metodą niegodziwą? W takim razie każdy, kto zeń skorzystał – jest skończonym niegodziwcem. Nie godzi się łotrowi podać ręki. A mieć takiego za sąsiada – gorszym się wydaje niż plaga egipska.
Jedynym, co w podobnych przypadkach ocalić może sługi Nazarejczyka przed wpadnięciem w szatańskie sidła – jest choćby i szczypta przeklętego miłosierdzia. Ten odruch serca, przez który w każdym bliźnim dostrzega się rys oblicza samego Cieśli. Nie tylko w głodnym, spragnionym czy obdartym, ale też w tym, co wybrał inną drogę. To ten okropny podszept z Góry, co sprawia, że nagle zatrzymuje się ręka gotowa już do wymierzenia policzka, a słowo zbyt napastliwe grzęźnie w gardle. Niestety, drogi Piołunie… Komu na dnie duszy pozostała resztka miłosierdzia, rzadko pada naszym łupem. Sam może się zagubić i zbłądzić, włóczyć się bez celu po manowcach, gdy jednak nadchodzi ostateczna próba, egzamin praktyczny z miłości bliźniego – nie zobaczy w sąsiedzie wroga. ©
Twój kochający stryj Krętacz",MAREK ZAJĄC,25.10.2015,https://www.tygodnikpowszechny.pl/sasiedzi-30840
39,CZAS NA WSPÓLNE STANOWISKO,"Podczas niedawnej konferencji na temat AIDS w Toronto, w trakcie ekumenicznej debaty zabrakło muzułmanów i katolików, którzy nie podzielają spojrzenia większości na metody walki z chorobą. Wypunktował to zwierzchnik Kościoła luterańskiego w USA, mówiąc, że zastąpiono pragmatyzm, czyli wychowanie seksualne i profilaktykę, moralnością, co doprowadziło m.in. do uznania prezerwatywy za zło. Co jednak, jeśli nacisk na abstynencję i wierność okazuje się bardziej pragmatyczny?.","Powszechna wydaje się wiedza o tym, jak zatrzymać pandemię AIDS: promować bezpieczny seks, edukować prostytutki, zapewniać jednorazowe igły i strzykawki narkomanom, używać prezerwatyw. Jednak Kościół katolicki nieustannie sprzeciwia się temu ostatniemu. Gdy parę lat temu kard. Alfonso Lopez Trujillo, przewodniczący Papieskiej Rady ds. Rodziny powiedział, że ufność, iż prezerwatywa uratuje czyjeś życie, jest jak gra w rosyjską ruletkę, posypały się na niego gromy. Clou wypowiedzi kardynała stanowiło stwierdzenie, że prezerwatywy mają mikropory, przez które może przeniknąć wirus. Ten często powtarzany przez przedstawicieli Kościoła argument media traktują jako niedorzeczny. ""Watykan wciąż upowszechnia fałszywe informacje na temat prezerwatyw i ich nieskuteczności w walce z rozprzestrzenianiem się wirusa. Wbrew ustaleniom naukowców oraz stanowisku organizacji zwalczających HIV/AIDS, w tym Światowej Organizacji Zdrowia, Kościół utrzymuje, że prezerwatywy posiadają mikrootworki, przez które wirus HIV może przedostawać się na drugą stronę"" - informuje internetowy biuletyn Federacji na Rzecz Kobiet i Planowania Rodziny z marca 2004 r. ""Rzecznik prasowy UE Fabio Fabii oświadczył, że istnieją liczne i rozstrzygające dowody na to, iż prezerwatywy są najlepszym sposobem powstrzymania i zapobiegania AIDS"" - czytamy w dokumencie.
Na pytanie o owe niezależne od światopoglądu dowody Edward C. Green, specjalista prewencji AIDS z Uniwersytetu Harvarda [zob. rozmowa w najnowszym numerze ""TP"" - red.], odpowiada: ""Jak dotąd nie mamy żadnych dobrych dowodów na to, że prezerwatywy odnoszą skutek w powszechnych epidemiach AIDS, takich jak ta w subsaharyjskiej Afryce"". Przeciwnie: kraje o najwyższym poziomie rozdawnictwa prezerwatyw mają najwyższy poziom zachorowań. Zimbabwe, gdzie zużywa się ich najwięcej, jest jednocześnie krajem, któremu grozi utrata do 2020 r. 30 proc. ludności w wieku produkcyjnym z powodu chorób związanych z AIDS. Dlaczego?
Stałe użycie prezerwatyw podczas stosunków z osobami płci przeciwnej zmniejsza szanse zakażenia o średnio 85 proc. Jednak trzeba pamiętać, że osiąga się ten wynik tylko wtedy, gdy używa się prezerwatyw podczas każdego stosunku. Trudno oczekiwać, że uda się uzyskać taką stałość w skali całego społeczeństwa.
Odkładając na bok kwestię przepuszczających wirusa porów, trzeba przyznać, że prezerwatywy mogą być zawodne z powodu słabej jakości. To częsty przypadek w Trzecim Świecie, gdzie przechowuje się je zbyt długo i w nieodpowiedniej temperaturze. Dochodzi problem ludzkiego błędu. Badania przeprowadzone wśród Amerykanów wskazują, że wśród mężczyzn korzystających stale z prezerwatyw, w 13 proc. stosunków seksualnych ich użycie jest błędne na tyle, że może grozić zakażeniem HIV. Mowa tu o ludziach wykształconych, dla których kontakt ze środkami antykoncepcyjnymi stanowi rutynę.
Jeśli chodzi o samą Afrykę, do problemów technicznych dochodzi niechęć ludności do używania prezerwatyw i związane z tym przesądy i przekonania (np. takie, że stosunki z prezerwatywą nie sprawiają dostatecznej przyjemności). Szacuje się, że ze 198 mln rozdanych w RPA w 1999 r. prezerwatyw 111 mln nie zostało użytych. Problemem jest też samo zachęcanie do ich używania. Promocja prezerwatyw może się bowiem wiązać z promowaniem ryzykownego stylu zachowań seksualnych.
Co pozostaje, skoro na szczepionkę trzeba będzie czekać wiele lat, a prezerwatywy nie zawsze są skuteczne w walce z rozprzestrzenianiem się HIV? Pomysł na prewencję wydają się mieć autorzy stanowiska opublikowanego w prestiżowym piśmie medycznym ""The Lancet"" (nr 364 z 27 listopada 2004) pod znaczącym tytułem: ""Nadszedł czas na wspólne stanowisko wobec zapobiegania seksualnej transmisji HIV"". Jego autorami i sygnatariuszami jest ponad stu pięćdziesięciu naukowców i działaczy zajmujących się AIDS.
""Wzywamy do zakończenia spolaryzowanej debaty - napisali - i ponaglamy społeczność międzynarodową do zjednoczenia się wokół globalnego, opartego na dowodach podejścia, aby spowolnić rozszerzanie się HIV przenoszonego drogą płciową, na bazie następujących zasad"". Tu wymienia się, po pierwsze, zakorzenienie metod w lokalnym kontekście kulturowym i respektowanie praw człowieka. Wszelkie działania muszą opierać się na zasadach epidemiologii, co oznacza, że inaczej trzeba podejść do grup wysokiego ryzyka, a inaczej do całego społeczeństwa.
Jako drugą zasadę autorzy wymieniają zastosowanie metody ABC (""abstain, be faithful or use condoms""; A - abstynencja seksualna, B - bycie wiernym, C - użycie prezerwatyw), która przyniosła efekty w Ugandzie. Zaznaczają, że program zakłada odpowiednią równowagę miedzy ""A"", ""B"" i ""C"", ale każda organizacja może się zaangażować w odpowiadające jej działania. Wyraźnie podkreślają, że w stosunku do młodzieży należy dążyć do opóźnienia wieku inicjacji seksualnej, dlatego tu przesłaniem powinna być abstynencja. Tym, którzy są już aktywni seksualnie, należy udostępniać prezerwatywy, informując jednak, że są one skuteczne w 80-90 proc. i tylko wtedy, gdy są używane zawsze. Dorosłych żyjących w stałych związkach trzeba informować, że najpewniejszą drogą zabezpieczenia jest wierność wobec partnera. Jeśli nie wiadomo, czy partner jest zdrowy, należy umożliwiać mu testy oraz wspierać w poprawnym i stałym używaniu prezerwatyw. Dla grup ryzyka podstawowym przesłaniem jest stałe i poprawne używanie prezerwatyw.
Po trzecie, metoda musi jak najszerzej angażować społeczeństwo, oddziałując poprzez Kościoły, organizacje społeczne, lokalne media, pracowników służby zdrowia. Programy prewencyjne muszą dotykać problemów takich jak stygmatyzacja chorych, nierówność między płciami, relacje międzypokoleniowe, przymus seksualny i seks jako element transakcji.
---ramka 474704|strona|1---",ZUZANNA RADZIK,27.11.2006,https://www.tygodnikpowszechny.pl/czas-na-wspolne-stanowisko-130314
40,BENEDYKT O PREZERWATYWACH,"Papież zmienia nauczanie Kościoła w kwestii prezerwatyw - ogłosiły światowe media, powołując się na książkę Benedykta XVI. Żebyż to było takie proste...","Kościół poluzowuje zakaz prezerwatyw; przełom; rewolucja - głosiły w minioną sobotę portale internetowe, stacje radiowe i telewizyjne. Następnego dnia takie tytuły znalazły się na czołówkach niedzielnych gazet; pewien włoski dziennik sięgnął po mało subtelny greps: ""Habemus condom"". Ale w mediach elektronicznych ton był już bardziej powściągliwy, tym bardziej że w niedzielne popołudnie rzecznik Watykanu zdementował: rewolucji nie będzie.
Co naprawdę Benedykt XVI mówi o prezerwatywach? W książce ""Światłość świata"" kwestia ta pojawia się tylko raz: nie w rozdziałach o etyce seksualnej, ale przy okazji rozmowy o papieskich pielgrzymkach. Peter Seewald pyta o podróż do Afryki w 2009 r., podczas której Benedykt XVI powiedział, że nauka Kościoła sprawdziła się jako jedyna pewna droga do zahamowania wirusa HIV, co wywołało falę krytyki. Odpowiadając, Papież najpierw ubolewa, że media sprowadziły jego podróż do tego stwierdzenia. Po czym potwierdza nauczanie Kościoła w kwestii prezerwatyw. Mówi, że ""nie da się rozwiązać tego problemu [HIV], rozdając prezerwatywy. Musi zostać zrobione dużo, dużo więcej"". Benedykt XVI zauważa, że działacze świeckich organizacji zajmujących się w Afryce HIV/AIDS ""rozwinęli tzw. teorię ABC"", gdzie ""A"" to abstynencja, ""B"" - wierność (ang. be faithful), a ""C"" to prezerwatywy (ang. condom). A skoro doceniają oni znaczenie abstynencji i wierności, kondomy oferując dopiero jako wyjście ostateczne, ""gdy nie można już odwołać się do pozostałych dwóch punktów"", potwierdza to linię Kościoła.
Następnie padają zdania: ""Być może istnieją uzasadnione pojedyncze przypadki, gdy np. mężczyzna uprawiający prostytucję (niem. ein Prostituierter) używa prezerwatywy w sytuacji, gdy takie postępowanie może być pierwszym krokiem na drodze do umoralnienia, jakimś zalążkiem odpowiedzialności, aby na nowo rozwinąć świadomość tego, iż nie wszystko jest dozwolone i nie wolno robić wszystkiego, na co ma się ochotę. Ale nie jest to rzeczywisty sposób na poradzenie sobie ze złem, jakim jest infekcja HIV. Taki rzeczywisty sposób może polegać natomiast na uczłowieczeniu seksualności"" (tłumaczenie za edycją niemiecką).
Seewald dopytuje: ""Czy oznacza to więc, że Kościół katolicki nie jest już zasadniczo przeciwny używaniu prezerwatyw?"". Odpowiedź: ""Kościół oczywiście nie postrzega ich jako autentycznego i moralnego rozwiązania. W jednym czy drugim przypadku może to być jednak - zakładając intencję danego człowieka, jaką jest zmniejszenie ryzyka zakażenia - pierwszy krok na drodze do inaczej przeżywanej, bardziej ludzkiej seksualności"".
Uwzględniając kontekst wypowiedzi, rzecz wygląda zatem tak: Benedykt XVI uważa, że ""być może"" (tryb warunkowy) są pojedyncze przypadki, jak przypadek mężczyzny uprawiającego prostytucję. Ale wprowadza zastrzeżenie (znów tryb warunkowy), że mężczyzna ten stosuje prezerwatywę nie tylko jako środek do zabezpieczenia się przed HIV, lecz także jako krok na drodze do umoralnienia, refleksji nad swym postępowaniem. Prezerwatywa miałaby być zatem także pierwszym krokiem do zmiany trybu życia.
W wymiarze praktycznym papieska wypowiedź dotyczy więc tylko wąskiej grupy: męskich prostytutek. I to nie wszystkich, lecz tych gotowych do autorefleksji, nawrócenia. Dla codziennych wyborów milionów zwykłych katolików, którzy prezerwatyw używają jako metody planowania rodziny (z bardziej lub mniej dolegliwą świadomością, że nie są w zgodzie z nauką Kościoła), papieskie słowa nie zmieniają nic.",WOJCIECH PIĘCIAK,23.11.2010,https://www.tygodnikpowszechny.pl/benedykt-o-prezerwatywach-144690
41,KSIĄDZ KLOSZARDÓW,Od ponad ćwierć wieku o. Edward Konkol wyciąga ludzi z uzależnień i biedy.,"Tak, naprawdę nosi sandały nawet zimą. Tyle że wtedy na grube, wełniane skarpetki.
– Jesteeeeście! – wita nas w biurze Stowarzyszenia Pomocy Rodzinie „Droga” w Białymstoku. Po sekundzie mamy wrażenie, że jesteśmy z nim zaprzyjaźnieni. Pierwsze, co rzuca się w oczy: blisko dwa metry wzrostu, szerokie ramiona i małe, chłopięce dłonie.
– Zauważcie – powie potem Kasia Rafałko, pracownica biura. – Ojciec nigdy nie pyta: „jesteś wierzący czy nie?”. To w ogóle nie jest dla niego ważne.
Drugie, co rzuca się w oczy: koloratka wystająca z kieszeni koszuli o. Edwarda Konkola, przez bliskich zwanego częściej „wujkiem” albo „tatusiem”.
Śliwki
Podkradał je w cudzym sadzie, zaraz przed pierwszą komunią. Potem panicznie bał się za to przeprosić właściciela drzewek, a taką wyznaczono mu pokutę.
Z pochodzenia Kaszub, urodzony i wychowany w Jastarni, do której dzisiaj w każde wakacje od kilkunastu lat zabiera swoich podopiecznych z „Drogi”, żeby „opalali się w Najświętszym Sakramencie”.
Jako dzieciak wdawał się czasem w awantury. A potem wołał starszą siostrę, żeby pomogła mu wyjść z tarapatów. Dni spędzał na konstruowaniu własnej łodzi, którą mógłby wypłynąć w morze. Planował, że kiedyś będzie pływał zawodowo, poszedł nawet na politechnikę, na budowę okrętów. Ale w duchu dręczyło ciągle jedno pytanie: czy nie iść do zakonu?
Ulga przyszła dopiero po wysłaniu podania do werbistów, do Pieniężna. Jak twierdzi, Boga znalazł w zachodzie słońca, który oglądał codziennie przez trzy lata, w wiosce niedaleko klasztoru. Bo „zachód słońca to najlepsze kazanie – odmienia ludzi” – przyznał kiedyś.
Dziś to o. Edward Konkol odmienia innych. Oprócz kontaktów z potrzebującymi w Stowarzyszeniu „Droga” bierze na siebie pozyskiwanie środków. A to wymaga rozmów z ludźmi biznesu, polityki, samorządu.
Wędka
– Mimo kryzysu, którym każdy się może przecież wykręcić, spływająca do nas pomoc jest coraz większa. Nawet jeśli kogoś nie stać, żeby przekazać darowiznę, daje nam modlitwę lub inne wsparcie. Pewna 89-letnia pani ze wsi pod Białymstokiem co roku odwiedza sąsiadów i namawia ich do przeznaczenia 1 proc. podatku na „Drogę”. A potem wsiada w PKS i sama nam te PIT-y przywozi – opowiada Kasia Rafałko.
Dzisiaj w „Drodze” zamieszanie. Praca jak co dzień, wizyty gości, wywiady, a jeszcze przygotowania do Triduum Paschalnego, które odbędzie się w namiocie na tysiąc osób, z prawdziwym ołtarzem i miejscem dla chóru na 35 osób. Trzeba to wszystko zorganizować, dopiąć, zaprojektować każdą wstążeczkę. – Może gdyby nie o. Edward i jego charyzma, dziś bylibyśmy po prostu instytucją jak każda. A jesteśmy rodziną – mówi Kasia, w „Drodze” od ośmiu lat. – Jesteśmy jak puzzle – dodaje Anna Tomulewicz, wiceprezes „Drogi”. – Każdy ma swoją rolę, zadanie do wypełnienia. Uzupełniamy się.
Z Anną Tomulewicz zwiedzamy „Nasz Dom”, jedną z placówek stowarzyszenia. W każdym z oddzielnych pomieszczeń – kuchni, przedszkolu, warsztacie – pracują podopieczni „Drogi”. Stowarzyszenie podpisuje z nimi kontrakty, w których zobowiązują się do wykonania jakiegoś zadania w zamian za pomoc w trudnej sytuacji. – Nie chcemy dawać tym ludziom ryby, tylko wędkę – mówi Anna Tomulewicz. – Każdy, kto coś od nas otrzymuje, daje też coś od siebie.
Stowarzyszenie jest organizacją pożytku publicznego. Dzięki przychodom z jednego procentu podatku co roku organizuje kilkanaście akcji charytatywnych. Posiada też kilka filii w Białymstoku: prowadzi m.in. ośrodek dla uzależnionych „Etap”, placówkę „Nasz Dom” dla rodzin w kryzysach, przedszkole, w którym dziećmi zajmują się ich rodzice i przez to odbudowują swoje relacje, a także klub integracji społecznej czy „Centrum Darów”. Wszystkie zaopatrywane przez darczyńców z Białegostoku i prowadzone przez podopiecznych stowarzyszenia, którzy w ten sposób uczą się pracy i odpowiedzialności.
Białostocki zakonnik wyjaśnia swój pomysł na pomaganie innym: – Koncentrujemy się na rodzicach, bo to w nich tkwi tajemnica. Dzieciak tylko tego potrzebuje: normalnego domu! Więc my leczymy rodzinne domy. Wszystko, co się tutaj dzieje, w stowarzyszeniu, to warsztaty bycia rodzicem. Ci ludzie uczą się, jak pracować, wychowywać, utrzymywać relacje z własnymi dziećmi. Do tego dochodzi terapia uzależnień.
Jak to wygląda w praktyce? – Jak tylko słyszymy o takiej rodzinie, natychmiast trafiamy na melinę. I siedzimy tam, codziennie do południa. Co tam robimy? Motywujemy do działania, do poprawy, nikogo nie wyręczamy, tylko towarzyszymy. Próbujemy ich wyrwać ze świata, w którym chleją i ćpają. Żeby to zrobić, pokazujemy im alternatywny świat. Po dwóch, trzech miesiącach taki rodzic zaczyna przychodzić do nas do placówki, podpisujemy z nim kontrakt. Zaczyna się zajmować własnym dzieckiem. Wreszcie to rodzic kąpie, kładzie spać, uczy odmawiać paciorek swoje dziecko. Często pierwszy raz w życiu. Potem oni uczą tego następnych.
Kanał
Znalazł w nim umierającego kloszarda, któremu udzielił ostatniego namaszczenia.
To były wakacje 1986 r., pierwszy rok kapłaństwa. Jechał na urlop przez Warszawę. W oczekiwaniu na pociąg zajrzał do sióstr Matki Teresy z Kalkuty. Poprosiły go o sakrament dla konającego.
Wchodzą do kanału, broczą w ściekach. Widzą bezdomnego z poranionym uchem, krwawiącego. Wikariusz Edward zostaje z mężczyzną na noc, żeby całkiem nie zjadły go szczury. Wieczorem schodzi się dwudziestu innych kloszardów. Ten umierający wyliże się po jakimś czasie.
Potem Konkol zabiera bezdomnych na obiady do znajomych sióstr. Śmierdzieć jak oni zaczyna po dwóch dniach. Po miesiącu prosi prowincjała werbistów o oddelegowanie do pracy z bezdomnymi. Ten wysyła go do Białegostoku. Tam zacznie pracę na melinach. Żeby – jak powie dzisiaj – uczyć tych ludzi, jak zbudować dom na nowo.
W Warszawie kończy resocjalizację, od ks. Andrzeja Szpaka, duchowego opiekuna polskich hipisów, uczy się, czym jest uzależnienie i jak się z niego wyrwać. Poznaje narkomankę, która wprowadza go w swój świat. Wieczorami przesiaduje gdzieś w kącie i obserwuje wchodzących na „Golgotę XXI wieku”, jak mówi o nałogach. Wraca nad ranem, na piechotę.
Kiedy dobrze rozpozna dane środowisko i wie, że delikwent jest gotowy do leczenia, dzwoni na milicję. W tej sytuacji narkoman dostaje wybór: albo pójdzie się leczyć, albo za kraty. Wtedy o. Konkol jest już „swój księżulo”. Ludzie z melin wybierają leczenie.
Jest rok 1987. Wokół Konkola tworzy się środowisko ludzi chcących pomagać (początkowo pod nieformalną nazwą „Chwast”). Każda dysfunkcyjna rodzina, którą biorą pod opiekę, dostaje od nich „asystenta”, czuwającego nad nią jak anioł stróż. To pionierski pomysł o. Konkola.
– Dopiero w 2014 r. weszły przepisy o asystentach rodzinnych. To był najszczęśliwszy dzień w moim życiu – mówi po latach.
Krzyż
Przydrożny, w Krzemiennej pod Supraślem.
Narkomani o. Konkola mieli tam swoją pustelnię, w której regenerowali się, odzyskiwali siły, grali na gitarach i śpiewali poezje Stachury. Pod tym krzyżem czekali na przyjazd „Ediego”, żeby „miastowe grzechy” zostawić przed wejściem do swojej drewnianej chaty.
W 1990 r. powstaje tu jeden z pierwszych w Polsce ośrodków detoksykacyjnych dla chorych na AIDS i nosicieli wirusa HIV. Raz w tygodniu Konkol grzebie jakiegoś narkomana, który przedawkował środki nasercowe i „ocet”. Czasem, kiedy rodzina zmarłego nie chce mieć ze swoim krewnym nic wspólnego, sam przygotowuje ciało do pochówku, przewozi na cmentarz i prowadzi obrzędy. W 1991 r. formalnie rejestruje swoją grupę pomocową jako Stowarzyszenie „Droga”.
Werbiści, zakonnicy-misjonarze, na pracę o. Konkola przymykają oko. Nawet wtedy, gdy po powrocie do klasztoru znajdują pustą lodówkę, bo „ćpunki” Konkola wszystko wyjadły. I wtedy, gdy jeden z nich wymiotuje przed biskupem białostockim Edwardem Kisielem, kiedy ten wizytuje ośrodek werbistów w Kleosinie. Z działalności Konkola zadowolony jest też białostocki Kościół, bo zakonnik zajmuje się tym, co przez lata było tam pomijane, niezauważane. Ojciec Konkol swoich współbraci wyręcza w najtrudniejszej robocie.
– Przez swoją działalność zaprasza ludzi do rozmowy – tłumaczy dziś Kasia Rafałko. – Oprócz pracy charytatywnej prowadzi normalne życie kapłańskie. Dzięki niemu ludzie przychodzą do spowiedzi po wielu latach rozłąki z Kościołem. Wielu się w ten sposób nawróciło.
Wieść o podejściu o. Konkola do posługi kapłańskiej już dawno rozniosła się w Białymstoku. – Chowa bezdomnych za darmo, zakłady pogrzebowe dzwonią i ojciec jedzie – mówi Kasia. – Udziela sakramentów za darmo tym, których na to nie stać. W innych przypadkach bierze „co łaska”. Ale ofiara wówczas jest naprawdę „co łaska”.
Klarowność
Przyznaje, że miał swoje trudne momenty. – Były dni, że wszystko mi nie pasowało, było potwornie ciężko – mówi. Razem z „kochanymi ćpunkami” w Krzemiennej spał na materacach ułożonych na gołej ziemi. Przyjmował każdego, nawet wtedy, gdy musiał się konfrontować z krewnymi uzależnionych, niechętnymi wobec jego pomocy. Tak jak z Mareczkiem, mężem narkomanki Aśki, którą o. Konkol zabrał do Krzemiennej. Mareczek przychodził pod bramę klasztoru i wył całą noc: – Edi, oddaj mi żonę!
Przez lata spotykał się z chłodnym przyjęciem ze strony własnego zakonu. Nigdy nie oddzielał pracy od prywatności, więc nieraz koledzy patrzyli z politowaniem, jak bez przerwy ciągnęła się za nim grupa brudnych, niedożywionych narkomanów, często na granicy śmierci.
Na początku lat 90. ludzie panicznie bali się AIDS, o zorganizowanie pomocy dla chorych było bardzo trudno. Nieraz o. Konkol, prosząc o pomoc, odchodził z kwitkiem. Niewiedza o problemie była tak duża, że często nawet szpitale nie chciały przyjmować narkomanów na odtrucie.
Któregoś dnia o leśniczówce w Krzemiennej dowiedziały się lokalne łobuzy z Supraśla. Przyjechali z benzyną, chcieli podpalić ośrodek. Dopiero pokojowe nastawienie mieszkańców uratowało drewnianą chatę w głębi lasu. Napastnicy zrezygnowali z podpalania i pojechali po wódkę do sklepu.
Przez wiele miesięcy o. Konkol z melin, czyli ze swojego miejsca pracy, wracał do klasztoru pieszo 15-20 km. Szedł kilka godzin. Czasami zatrzymywał się i zasypiał na przystankach. Znali go miejscowi policjanci: wiedzieli, że to „ten ksiądz śpi”, więc go nie budzili.
Ale chyba najtrudniej było wtedy, gdy mimo starań nie udawało mu się wyciągnąć kogoś z uzależnienia. Dorobił się nawet ksywki: „ksiądz od wisielców”.
Był czas, że co tydzień umierał jeden jego „kochany ćpunek”. Dla niektórych było po prostu za późno na pomoc, inni sami się o śmierć prosili, wstrzykując sobie „złote strzały”.
Na jednego wołali Mina. Kiedy umarł, o. Konkol powiadomił rodzinę. – Sami go pochowajcie, dość już mieliśmy kłopotów – odpowiedzieli. Więc o. Konkol nawet po śmierci Miny musiał jego los wziąć we własne ręce. Skrzyknął innych podopiecznych. Ktoś zorganizował marynarkę, ktoś buty. Ojciec Konkol osobiście umył i włożył ciało do trumny. A potem wyprosił pomoc społeczną, żeby tę trumnę opłaciła.
Dziś czasy są lepsze, mniej ekstremalne. Ale o. Konkol mówi, że mimo wszystko tamten świat był bardziej „klarowny” (to jego ulubione słowo). Wtedy, na początku drogi, miał jedną, dręczącą obawę: że założenie stowarzyszenia tę klarowność zniszczy.
Światło
– Ja mam, proszę pana, rajskie życie – mówi siedząc w fotelu w swoim pokoju na ostatnim piętrze domu Stowarzyszenia „Droga”. Dojada zimne śniadanie, chociaż jest 14. Nie zdążył zjeść, a musi, bo spada mu cukier (od 30 lat choruje na cukrzycę). Nie wiadomo, czy to nie pierwsza okazja, żeby na chwilę usiadł.
– Ja się nie martwię o sprawy doczesne – mówi. – W ogóle nie potrzebuję pieniędzy. Latami nie byłem w sklepie. Nie wiem, jak sklepy dzisiaj wyglądają! Samochód mam służbowy, posiłki dostaję u nas na kuchni. Wodę mam, o, proszę, ale to dlatego, że mi przywieźli. W sandałach chodzę przez cały rok, ten sweter dziewczyny mi wyprały, nawet nie wiem kiedy. Pieniądze nie są ważne, ważne jest bycie potrzebnym.
Spacerujemy po siedzibie stowarzyszenia. O. Konkol zaczepia podopiecznych, zagaduje do dzieci, podśpiewuje pieśni liturgiczne pod nosem. Jeden z chłopców płacze, o. Konkol pyta, co się stało. „Fajny gościu jesteś” – powtarza.
Na pytanie, co jest ważniejsze: mieć pieniądze czy pracę, o. Konkol odpowiada pewnie, choć po chwili milczenia: – Mieć przyjaciół.
„Droga” nie zajmuje się jedynie dysfunkcyjnymi rodzinami, w których pojawia się problem uzależnienia. Drugą grupą podopiecznych o. Konkola są ludzie sukcesu – biznesmeni, profesorowie, politycy – którzy mimo statusu materialnego zbłądzili. – Oni przeżywają czasem straszliwe rzeczy – mówi o. Konkol. – Widzę, jak im się to wszystko wymyka z rąk, jak potwornie się gubią. Jak ci z melin. Na zewnątrz pancerz, maska z tego bogactwa, a w środku ten sam śmietnik, ten sam ból życia.
Jak pomagać tym, którzy mają wszystko? – Tak samo, jak innym – mówi. – Pomóc im odkryć w sobie coś dobrego, pięknego. Pyta pan, czy ludzie są z natury dobrzy, czy źli. Każdy ma w sobie krainę diamentów. W środku, mimo maski, jest zawsze fantastyczny człowiek. Ale bez Boga ciężko go odkryć. Zawsze powtarzam, że człowiek to taki witraż namalowany przez Boga. Bez promieni, które pochodzą z nieba, nic przez ten witraż nie widać. Można powiedzieć, że całe moje kapłaństwo to starania, żeby światło w tych ludzi wpadło. ©",MARIUSZ SEPIOŁO,15.03.2015,https://www.tygodnikpowszechny.pl/ksiadz-kloszardow-27014
42,6 - 13 CZERWCA 2011,Watykan l Polska l Świat,"Duch Święty ""pochodzi od Boga jako tchnienie Jego ust i ma moc uświęcania, obalania podziałów, rozwiązywania nieporozumień wywołanych grzechem - powiedział Benedykt XVI w rozważaniu przed modlitwą Regina Caeli (12 czerwca). - To On, bezcielesny i niematerialny, rozszerza dobro Boże, wspiera żyjące istoty, aby działały zgodnie z dobrem. Jak jasne światło nadaje znaczenie modlitwie, zapał misji ewangelizacyjnej, sprawia, że płoną serca tych, którzy słuchają radosnego orędzia, jest natchnieniem dla sztuki chrześcijańskiej i muzyki liturgicznej.
Polski Trybunał Konstytucyjny uznał za niezgodny z konstytucją tylko jeden przepis dotyczący działalności Komisji Majątkowej. Z wnioskiem o zbadanie zgodności z ustawą zasadniczą niektórych przepisów ustawy o stosunku państwa do Kościoła katolickiego zwrócili się posłowie SLD w 2009 r. Ich zdaniem naruszała ona konstytucję m.in. w odniesieniu do zasady równości wobec prawa przy restytucji utraconego mienia; wskazywali też, że ugody zawarte przed Komisją nie podlegały kontroli, a od jej decyzji nie można się było odwołać. Trybunał stwierdził, że niezgodny z Konstytucją był przepis, który przewidywał, że rząd określi w rozporządzeniu mienie których jednostek Skarbu Państwa lub samorządu Komisja może przekazać Kościołowi, podczas gdy określać mogła to tylko ustawa.
Co najmniej 11 osób zginęło, a wielu zostało rannych w ataku bombowym fundamentalistów islamskich na katolicką katedrę w Maiduguri w Nigerii (8 czerwca). Władze przypisują atak sekcie islamskiej Boko Aram, której członkowie określają siebie jako ""talibowie Nigerii"". Na dwa dni przed atakiem na katedrę został zamordowany jeden z przywódców islamskich, który przeciwstawiał się sekcie.
W Chinach nie doszło do wyświęcenia biskupa wbrew woli Stolicy Apostolskiej. W Wuhan w prowincji Hubei przełożono, bez wyznaczenia nowej daty, planowaną na 9 czerwca sakrę ks. Josepha Shen Guo’an. Władze nie przedstawiły motywów tej decyzji. Wiadomo, że 50-letni ks. Shen Guo’an, działacz współpracującego z komunistami Patriotycznego Stowarzyszenia Katolików Chińskich, nie jest uważany przez wiernych za godnego biskupstwa, a sam też sprzeciwiał się przyjęciu sakry. 18 maja Benedykt XVI zaapelował do katolików o modlitwę za chiński Kościół, aby ""pozostał jeden, święty, katolicki, wierny i wytrwały w nauce i dyscyplinie kościelnej"".
Jedyna bezpieczna i pewna metoda zapobiegania przekazywaniu wirusa HIV drogą seksualną to abstynencja przedmałżeńska i wzajemna wierność małżonków - dowodziła na forum ONZ reprezentacja Watykanu. Podkreśliła też konieczność zapewnienia powszechnego dostępu do leków, by zapobiec przenoszeniu choroby z matki na dziecko. Katolickie instytucje służby zdrowia opiekują się ponad jedną czwartą ludzi chorych na AIDS, zwłaszcza dziećmi.
Requiescat in pace: zmarł Ks. Józef Obrembski (ur. 1906), najstarszy polski kapłan na Litwie, autorytet moralny tamtejszych Polaków, którzy nazywali go patriarchą Wileńszczyzny. W odróżnieniu od wielu innych polskich księży nie wyjechał po wojnie z tych ziem, mimo wcielenia ich do ZSRR; od 1950 r. pracował w parafii w miasteczku Mejszagoła. Wielokrotnie przesłuchiwała go bezpieka, groziło mu zesłanie na Syberię.
Słowacki polityk chrześcijański, były premier, a w przeszłości dysydent Ján Čarnogurský otrzymał z rąk prezydenta Bronisława Komorowskiego Międzynarodową Nagrodę na Rzecz Pokoju, Wolności i Współpracy (11 czerwca), przyznawaną przez Fundację św. Wojciecha-Adalberta. Čarnogurský zasłynął m.in. jako współorganizator ""Demonstracji świeczkowej"" 25 marca 1988 r., gdy ok. 10 tys. osób z zapalonymi świecami wyszły na ulice Bratysławy, żądając wolności religijnej, swobód obywatelskich i poszanowania praw człowieka.
Czy Całun Turyński namalował Giotto? Twierdząco na to pytanie odpowiada włoski malarz i konserwator dzieł sztuki Luciano Buso w wydanej we Włoszech książce. Giotto miałby wykonać malowidło w 1315 r. Według autora artysta podpisał bowiem dzieło: na płótnie można dostrzec napis ""Giotto 15"". Kościół nie wypowiada się na temat autentyczności Całunu.
Na podst. KAI, innych agencji i mediów, informacji własnych",MACIEJ MÜLLER,14.06.2011,https://www.tygodnikpowszechny.pl/6-13-czerwca-2011-139583
43,KRONIKA RELIGIJNA (27III-2IV),STOLICA APOSTOLSKA,"O solidarności Kościoła z prześladowanymi za wiarę mówił Benedykt XVI podczas modlitwy ""Anioł Pański"" (26 marca). ""Ich świadectwo, o którym dowiadujemy się każdego dnia, a przede wszystkim ofiara tych, którzy zostali zabici, służy naszemu zbudowaniu"" - podkreślił Papież.
Środowa audiencja generalna: Kościół to cudowny twór miłości, który powstał, by uczynić Chrystusa bliskim każdemu człowiekowi - przypomniał Benedykt XVI w katechezie kontynuującej cykl o związkach Chrystusa z Kościołem na przykładzie Apostołów. Zaznaczył, że brak jedności z Bogiem niszczy źródło jedności między ludźmi. Zwracając się do Polaków, Papież powiedział: ""Dziękuję za wasze modlitwy. Wielki Post to czas przemiany życia i spotkania z Chrystusem, który »nas do końca umiłował«. Jest szansą, by pokonać egoizm, podziały, nieporozumienia. Niech w waszych rodzinach i wspólnotach zapanuje duch wzajemnego pojednania, dobra i życzliwości"".
Benedykt XVI zapewnił delegację katolików z Hongkongu, że chciałby pojechać do Chin, jednak ""to Bóg zdecyduje kiedy"" - poinformował dziennik ""South China Morning Post"". Papież zapewnił, że normalizacja stosunków z Pekinem jest jednym z jego priorytetów.
Papież obejrzał drugą część filmu o Janie Pawle II ""Karol. Papież, który pozostał człowiekiem"". ""Wdzięczny jestem reżyserowi i scenarzyście Giacomo Battiato oraz jego współpracownikom, którzy z mądrą maestrią przypomnieli nam główne momenty apostolskiej posługi mego czcigodnego Poprzednika"" - powiedział Benedykt XVI po projekcji w Auli Pawła VI.
Dyrektor Watykańskiego Obserwatorium Astronomicznego skrytykował kreacjonizm zwalczający teorię ewolucji. O. George Coyne uważa, że przekonanie o tzw. ""inteligentnym projekcie"" jest ""absurdalne"" i stanowi przejaw ""religijnego fundamentalizmu"". ""Jest fałszem używanie Biblii jako domniemanego źródła nauk przyrodniczych"" - stwierdził o. Coyne w rozmowie z amerykańską agencją CNS.
Jana Pawła II i Benedykta XVI różni przede wszystkim ""idea wiary"" - napisał Vittorio Messori na łamach ""Corriere della Sera"". W artykule czytamy: ""Paradoksalnie Jan Paweł II nie potrzebował wierzyć. Miał temperament mistyka, a mistyk nie musi się zbytnio zastanawiać. Widzi. Dotyka. Stwierdza. Dla niego wiara jest czymś oczywistym. Nie ma miejsca na wątpliwości czy pytania. Benedykt XVI natomiast i w tej dziedzinie jest postmodernistycznym intelektualistą. Dla niego wiara jest codziennym odkryciem, czymś, co wymaga stałego uzasadnienia. To ktoś, kto zadaje sobie pytania o wiarę i wie, iż można także wątpić"".
KOŚCIÓŁ W ŚWIECIE...
Afgański sąd uniewinnił Abdula Rahmana, konwertytę z islamu na chrześcijaństwo. Uznano go za niepoczytalnego; był to jedyny sposób, by uniknął - zgodnie z obowiązującym w kraju prawem koranicznym - kary śmierci. Po uwolnieniu Rahman uzyskał we Włoszech status uchodźcy.
Białoruski sąd skazał o. Andrieja Sidarowicza, marianina z Orszy, na dziesięć dni więzienia. Ksiądz niósł pomoc duszpasterską demonstrantom, którzy na Placu Październikowym w Mińsku protestowali przeciw przemocy i nieprawidłowościom podczas niedawnych wyborów prezydenckich.
Księża nie mogą udzielać ślubu parom, które nie przedstawią testów na wirusa HIV - zdecydowali katoliccy biskupi Burundi. Rzecznik tamtejszego Episkopatu wyjaśnił, że Kościół nie chce poznać wyników badań, ale chodzi o to, by narzeczeni znali prawdę o sobie. Decyzję biskupów skrytykował przewodniczący Burundyjskiego Narodowego Stowarzyszenia Ludzi z HIV/AIDS: ""Test musi być dobrowolny i anonimowy. Kościół ma obowiązek pouczać ludzi, ale dawania dobrych rad nie można utożsamiać z policyjnym wydawaniem rozkazów"".
Dominikanin o. Aidan Nichols będzie pierwszym od czasów Reformacji wykładowcą teologii katolickiej na uniwersytecie w Oksfordzie. W kwietniu obejmie nowo utworzoną Katedrę Gościnnych Wykładów im. Jana Pawła II.
...I W POLSCE
W katedrze na Wawelu zakończyła się ostatnia, 29. sesja Trybunału Rogatoryjnego (pomocniczego) w procesie beatyfikacyjnym Jana Pawła II. Trybunał, pod przewodnictwem bp. Tadeusza Pieronka, przez pięć miesięcy przesłuchał około stu świadków życia Karola Wojtyły (więcej mówił o tym na naszych łamach przed tygodniem sam biskup). Wawelskie uroczystości połączono z ingresem kardynalskim metropolity Stanisława Dziwisza (na zdjęciu).
Po beatyfikacji relikwia Jana Pawła II trafi do katedry na Wawelu - ujawnił kard. Zenon Grocholewski w rozmowie z agencją ANSA. Prefekt Kongregacji Wychowania Katolickiego nie sprecyzował, o jaką relikwię chodzi.
Dom rodzinny Jana Pawła II w Wadowicach kupiła fundacja Ryszarda Krauzego, która przekazała go Archidiecezji Krakowskiej. Przed wojną kamienica należała do żydowskiej rodziny Bałamutów. Niemal wszyscy zginęli w obozie w Bełżcu. Ocalały Chaim Bałamut trafił po wojnie do Izraela. To właśnie od jego spadkobiercy odkupiono budynek, w którym rodzice Karola Wojtyły zamieszkali w 1919 r. Obecnie w domu mieści się muzeum Jana Pawła II.
350-lecie ślubów Jana Kazimierza we Lwowie (1 kwietnia). Benedykt XVI przypomniał w jubileuszowym przesłaniu: ""W dramatycznych momentach wojny naród szukał siły w głębokiej pobożności do Matki Pana łącząc się wokół króla Jana Kazimierza. Własną determinacją zaświadczył, że chce bronić ziemi, na której żył, i tradycji, które go formowały w tożsamości chrześcijańskiej"". Papież wyraził również nadzieję, że ""w atmosferze odnowionych braterskich stosunków pomiędzy narodami polskim i ukraińskim"" śluby lwowskie ""staną się okazją do budowania w pokoju i zgodzie dobra wspólnego"". Kard. Marian Jaworski, łaciński metropolita Lwowa, odprawił rocznicową Mszę w katedrze. W uroczystości wziął udział prezydent Lech Kaczyński.",,03.04.2006,https://www.tygodnikpowszechny.pl/kronika-religijna-27iii-2iv-129509
44,PIĄTE I SZÓSTE PRZYKAZANIE,"Kard. Carlo Maria Martini dołączył do grona purpuratów i biskupów, którzy w ostatnich latach wyrażali pogląd, że w walce z AIDS w niektórych przypadkach stosowanie prezerwatyw można uznać za dopuszczalne na zasadzie ""mniejszego zła.","Zło zawsze jest złem i nie można go pragnąć, ale bywają dramatyczne sytuacje, w których każde z możliwych działań prowadzi do moralnie złego skutku, chociaż w większym lub mniejszym stopniu. W takiej sytua­cji możemy wybrać mniejsze zło.
W ubiegłym tygodniu na łamach włoskiego tygodnika ""L'Espresso"" ukazał się zapis arcyinteresującej dyskusji między Ignazio Marino, znanym chirurgiem, naukowcem z Thomas Jefferson University Hospital w Filadelfii, i właśnie kard. Martinim, emerytowanym arcybiskupem Mediolanu. Dotyczyła ona kwestii moralnych związanych z tak istotnymi sprawami, jak aborcja i jej legalizacja, sztuczne zapłodnienie i przechowywanie ludzkich embrionów, przeciwdziałanie AIDS. Uwagę mediów przyciągnęła szczególnie ostatnia kwestia i wypowiedź kard. Martiniego na temat stosowania prezerwatyw. Zanim jednak padły jego słowa, cytowane przez wiele mediów, Ignazio Marino przypomniał skalę epidemii HIV/AIDS.
Obecnie na świecie żyje 42 mln nosicieli wirusa HIV. Do tej pory na AIDS zmarło 22 mln ludzi; w samym roku 2005 - 3 mln, a kolejne 5 mln choruje na tę chorobę. Grubo ponad 60 proc. ludzi z HIV żyje w Afryce, przy czym w niektórych krajach tego kontynentu, jak Botswana czy Zimbabwe, dotyczy to od 25 do ponad 30 proc. populacji.
W obliczu takich danych - powiedział kard. Martini - ""konieczne jest zrobić wszystko, by przeciwdziałać AIDS"". I podkreślił: ""Z pewnością profilaktyczne posłużenie się prezerwatywą w niektórych przypadkach stanowi mniejsze zło"". Na przykład, gdy jeden z małżonków jest chory na AIDS, ma obowiązek uchronić drugą stronę przed zarażeniem.
Podobny pogląd na etyczny wymiar stosowania prezerwatyw w walce z AIDS prezentowało w ostatnich latach kilku innych kardynałów: Godfried Danneels, prymas Belgii, Cormac Murphy-O'Connor, prymas Anglii i Walii, George Cottier, teolog Domu Papieskiego za czasów Jana Pawła II, Javier Lozano Barragan, przewodniczący Papieskiej Rady Duszpasterstwa Służby Zdrowia, Christian Tumi z Kamerunu. Do tej listy dołączyli tacy biskupi, jak Eug?nio Rixen z Brazylii (w 2000 r. wypowiadał się w imieniu części biskupów tego kraju), Kevin Dowling z Afryki Południowej, Boniface Lele, arcybiskup Mombasy w Kenii.
W styczniu 2004 r. kard. Danneels w
telewizji holenderskiej powiedział, że jeśli para, w której jedna strona jest nosicielem wirusa HIV, zdecyduje się na współżycie seksualne (chociaż on im to odradza), powinna użyć prezerwatywy. ""W przeciwnym razie - powiedział hierarcha - popełni grzech przeciwko piątemu przykazaniu Bożemu »nie zabijaj!«. Z moralnego punktu widzenia posłużenie się prezerwatywą w takiej sytuacji nie może być oceniane tak samo jak użycie prezerwatywy jako metody regulacji poczęć"". Takie stawianie sprawy zostało potem skrytykowane, choć niebezpośrednio, przez kard. Lópeza Trujillo, przewodniczącego Papieskiej Rady ds. Rodziny, który podkreślił m.in., że prezerwatywy ""nie są całkowitą ochroną"" przed AIDS.
Rok później kard. Georges Cottier powiedział, że prezerwatywy mogą być dopuszczalne w walce z AIDS szczególnie w najbiedniejszych regionach Afryki i Azji. Tu należałoby tolerować stosowanie prezerwatyw jako ""mniejszego zła"" w ochronie przed HIV, wtedy, gdy idea wstrzemięźliwości i wierności jest po prostu nierealna. Podkreślił, że gdy istnieje ryzyko, że wraz z życiem może być przeniesiona śmierć, ""należy stanąć w obronie życia"".
W styczniu 2005 r. kard. Javier Lozano Barragan - z jednej stony - jednoznacznie podkreślił, że ""nauczanie Kościoła w dziedzinie antykoncepcji, a więc i prezerwatyw, nie ulega żadnej zmianie. Kościół nie zmienia i nie zmieni nigdy swoich zasad"". Z drugiej jednak strony przyznał, że istnieje także prawo do obrony przed AIDS. Hierarcha mówił: ""Tak, prawem żony jest domagać się, aby [chory] małżonek używał prezerwatywy"".
Kard. Carlo Martini we wspomnianej dyskusji dał do zrozumienia, że z etycznego punktu widzenia sprawa prezerwatyw i walki z AIDS jest jasna, jednak problem pojawia się, gdy zaczyna mówić o tym głośno wysoki przedstawiciel Kościoła. Hierarcha podkreślił, że media, słysząc z ust kościelnego autorytetu o takim ""mniejszym złu"", natychmiast informują, że ""Kościół opowiada się za prezerwatywami"", a przecież to są dwie różne sprawy. Problem w istocie polega na tym - stwierdził kardynał - czy wskazane jest, by religijne autorytety opowiadały się za taką metodą obrony przed HIV/AIDS, gdy można założyć, że tym samym inne środki, jak wstrzemięźliwość, stracą na znaczeniu. ""Zasada »mniejszego zła«, którą w tych wszystkich przypadkach można stosować zgodnie z etyczną doktryną, to jedna sprawa, inną zaś jest to, kto powinien publicznie wyrażać takie sądy"" - podkreślił. Co by jednak o tym mówić, istotne jest, że ""zakazy - mówienie »nie« - niczemu nie służą"". Zadaniem Kościoła jest przede wszystkim ""formowanie sumień i pomaganie im w rozróżnianiu dobra i zła w każdej sytuacji"".",JÓZEF MAJEWSKI,24.04.2006,https://www.tygodnikpowszechny.pl/piate-i-szoste-przykazanie-129377
45,GDZIE MY JESTEŚMY?,"W chrześcijaństwie jest miejsce na stawianie pytań biskupom, a odkąd św. Paweł sprzeciwił się św. Piotrowi – także na sprzeciw. Ale moje pytania są tylko pytaniami, nie sprzeciwem lub krytyką. Pytam, bo publiczne słowa biskupów mają szczególną wagę.","KTO NISZCZY POLSKI KOŚCIÓŁ
„Jestem słuchaczem Radia Maryja i czytelnikiem »Naszego Dziennika«. Daje mi to podstawę do twierdzenia, że o. Rydzyk często rozmija się z prawdą, posługuje się półprawdami, a nawet rzuca oszczerstwa i lży” - pisał przed tygodniem charyzmatyczny duszpasterz i legenda opozycji, o. Ludwik Wiśniewski. Opisywał akcję nacisków, mającą doprowadzić do przyznania miejsca na multipleksie TV Trwam, cytując wypowiedzi dyrektora Radia Maryja, znieważające przywódców polskiego państwa. Dominikanin, który w 2010 r. skierował do nuncjusza apostolskiego list krytykujący rozbicie polskiego Kościoła, alarmował: „Niektórzy nasi bracia w wierze przodują w rzucaniu inwektyw, zaś wielu biskupów nie zachowuje wobec ich wystąpień niezbędnego dystansu (...). Co gorsze: dość powszechne wśród ludzi Kościoła są próby interpretowania sporu o koncesję dla TV Trwam jako zasadniczego sporu o wartości, na których ma być budowana nasza Ojczyzna. Powstaje wrażenie, że Kościół jest sojusznikiem jednej opcji politycznej. Podziały polityczne są przenoszone do wnętrza Kościoła i w ten sposób przekreślają jego jedność”. Duszpasterz odnosił się również do wydarzeń podczas marszów „w obronie wolności słowa”: „Śpiew »Ojczyznę wolną racz nam wrócić, Panie« to jakaś aberracja, przekreślająca ofiarne wysiłki wielu Polaków (także Jana Pawła II) dla odzyskania niepodległości”. Dziś publikujemy ciąg dalszy tekstu.
Pamięci Arcybiskupa Józefa Życińskiego w drugą rocznicę jego śmierci
Kiedy w 1990 r. znalazłem się w Rosji, w kraju nie było żadnego biskupa, który miałby pasterską jurysdykcję. Ks. Józef Pavilonis, pełniący ponad 20 lat funkcję proboszcza w Sankt Petersburgu (wtedy jeszcze Leningradzie), powiedział mi: „My tu jesteśmy biskupami i papieżami”, ale ja czułem się jak człowiek bez rąk. Pewnego dnia jednak otrzymaliśmy arcybiskupa Tadeusza Kondrusiewicza i w życie Kościoła w Rosji wkroczył ład. Znalazł się Pasterz, do którego można się było odwołać i który miał prawo podejmować decyzje.
Z tęsknoty za tym ładem pozwalam sobie kontynuować zapoczątkowany przed tygodniem na tych łamach wywód.
Do ks. abp. WACŁAWA DEPO mam kilka pytań.
1) Na jakiej podstawie Ksiądz Arcybiskup stwierdził na Jasnej Górze 24 marca 2012 r., że marsze organizowane w zasadzie przez partię opozycyjną, pod pretekstem obrony Telewizji Trwam, są godne poparcia i stanowią „dowód, że sumienia są przebudzone prawdą”?
2) Czy podtrzymuje Ksiądz Arcybiskup opinię wyrażoną w rozmowie z Małgorzatą Rutkowską („Nasz Dziennik”, 7-8 lipca 2012), a także przy innych okazjach, że za decyzją KRRiT stoi ideologia antychrześcijańska, a Jan Dworak i pozostali decydenci „nie stoją po stronie prawdy, tylko ideologii, która próbuje sprawy religii chrześcijańskiej zepchnąć do getta”?
3) W ostatnim czasie Ksiądz Arcybiskup mówił o Telewizji Trwam jako o telewizji katolickiej. To jest pewna nowość, dotychczas nikt chyba nie twierdził, że formalnie jest to telewizja katolicka. Nie chodzi jednak o formalność. Jest pytanie, czy programy z udziałem polityków jednej partii, którzy nie stronią przed pomówieniami, a których to polityków ojcowie prowadzący program w Radiu Maryja traktują jak nosicieli czystej prawdy, nie są sprzeczne z katolickim duchem?
Biskupa KAZIMIERZA RYCZANA, którego odważną działalność z jego czasów lubelskich wspominam z wielkim uznaniem, chciałbym zapytać:
1) Dlaczego obecną sytuację w Polsce uważa za gorszą od tej, jaką mieliśmy w okresie komunistycznym? Tak bowiem zrozumiałem słowa: „Demokracja w Polsce przekształciła się w oligarchię i kontroluje wszystkie dziedziny życia, jeszcze bardziej niż demokracja komunistyczna. Trzeba bić na alarm”.
2) Dlaczego mówi o powszechnej zdradzie w Polsce („Sojusze nie wytrzymują czasu. Wszędzie pachnie zdradą”, Jasna Góra, 8 lipca 2012 r.)? I gdzie tę zdradę konkretnie widzi?
Ks. bp. IGNACEGO DECA proszę o uzasadnienie stwierdzenia z kazania w 21. rocznicę powstania Radia Maryja.
Powiedział wówczas, że radio to „poucza nas, czym jest prawdziwa wolność, czym są zdrowa demokracja, tolerancja, pluralizm”. Osobiście nie widzę, aby to radio spełniało taką rolę.
Czy ks. bp ADAM LEPA w swoim sumieniu sądzi, że naprawdę decyzja KRRiT świadczy o łamaniu podstawowych zasad demokracji, o pogardzie dla społeczeństwa i o ochronie mediów liberalnej orientacji?
W rozmowie ze Sławomirem Jagodzińskim („NDz”, 15-16 września 2012) powiedział: „Uporczywe odmawianie Telewizji Trwam miejsca na multipleksie cyfrowym wykazuje znamiona tajemniczej afery. Przejdzie zapewne do historii polskich mediów jako przykład rażącego naruszenia podstawowych zasad demokracji, pogardliwego nieliczenia się z głosem społeczeństwa czy utrwalenia w majestacie prawa oligarchicznego modelu mediów. Z tym wiąże się popieranie i ochrona monopolu mediów o orientacji liberalnej oraz niekorzystnej dla Polaków koncentracji różnorakich mediów w rękach jednego ugrupowania politycznego”.
Do biskupa ANTONIEGO PACYFIKA DYDYCZA mam kilka pytań:
1) Czy wygłosiwszy podczas Mszy św. na placu Trzech Krzyży 14 marca 2012 r. wielką pochwałę pod adresem organizatorów i uczestników manifestacji, Ksiądz Biskup zapoznał się z treścią transparentów, które nieśli, a także z treścią przemówień i okrzyków, jakie wznosili?
2) Czy podtrzymuje pogląd wygłoszony podczas pielgrzymki ludzi pracy na Jasną Górę 16 września 2012 r., że najwyższe władze Rzeczypospolitej są chore, a Sejm powinien być rozwiązany?
3) Czy Eucharystia na Jasnej Górze jest właściwym miejscem do wygłaszania takich poglądów?
4) Czy Ksiądz Biskup podtrzymuje pogląd wyrażony w kazaniu na wspomnianej pielgrzymce, że wobec powszechnej nieprawości dopuszczalne są w kościołach takie zachowania wiernych, jakie miało miejsce podczas pogrzebu prof. Szaniawskiego w Warszawie [zakłócano wystąpienie przedstawiciela Kancelarii Prezydenta – red.]?
5) Czy w dalszym ciągu Ksiądz Biskup uważa, jak to ujął w jednym z kazań, że kraj nasz to „imperium kłamstwa”?
6) W rozmowie ze Sławomirem Jagodzińskim („NDz”, 11-12 sierpnia 2012) określił Ksiądz Biskup rządzących Polską jako fałszerzy i złoczyńców. Twierdził Ksiądz, że rządzący świadomie wysyłają młodych na emigrację, aby nie buntowali się w kraju, świadomie także niszczą rodzinę, bo chcą, aby w naszym kraju zapanowała „duchowa dżungla”. To jest aż nieprawdopodobne, aby biskup coś takiego mówił, ale mówi: „Gdyby Jaruzelski znał metodę, którą oni dziś znają, to do tej pory by rządził. Władza znalazła »wentyl bezpieczeństwa«. A na czym on polega? Kiedyś partia dusiła naród, nie wypuszczała nikogo z kraju i młodzież im się buntowała. Dzisiejsi rządzący zrobili coś innego – otworzyli »wentyl« na zachód, wypuścili wszystkich, którzy w jakiś sposób twórczy mogliby się buntować (...) to jest sposób! Wypuścić młodych ludzi poza państwo. Kto wówczas będzie protestował? A władza może robić, co zechce. Przecież na wszelkich takich fałszerzy działa jedynie strach przed masami”. Rozmówca zauważa, że emigracja zarobkowa niesie za sobą ogromne koszty społeczne, na co Biskup: „Ale cóż ich to obchodzi ? Cóż ich obchodzi, że dramatycznie rośnie bezrobocie wśród absolwentów uczelni? Niech wyjeżdżają, nie będą protestować. A rodzina? Gdyby miało to dla nich jakieś znaczenie, to nie pojawiałyby się te wszystkie pomysły i inicjatywy uderzające w rodzinę (...) Oni wiedzą, co robią. Chciałoby się powiedzieć, że ci ludzie widzą przyszłość Polski inaczej, może jako pustynię duchową czy dżunglę obyczajową”.
Zawstydzony takimi poglądami polskiego biskupa pytam, czy biskup Dydycz uważa za prawdę to, co powiedział w przytoczonym wywiadzie?
Do biskupa WIESŁAWA MERINGA miałbym sporo pytań związanych z jego wielką aktywnością społeczną w ostatnich latach.
Ograniczę się jednak do sprawy związanej z Telewizją Trwam. Napisał Ksiądz Biskup, że list, który w imieniu Prezydenta RP przysłał biskupowi minister Jacek Michałowski, „jest powtórzeniem bałamuctw, które szerzy pan Dworak i S-ka”. Podczas rozmowy w Radiu Maryja stwierdził Ksiądz Biskup, że prezydencka odpowiedź dowodzi „braku kultury”. Natomiast w rozmowie z Małgorzatą Bochenek („NDz”, 31 sierpnia 2012) powiedział: „uważam, że odpowiedź, którą otrzymałem, to kpina”. W związku z powyższym chciałbym zapytać Księdza Biskupa:
1) Czy w dalszym ciągu Ksiądz Biskup sądzi, że Prezydent ma prawo i powinien wpływać na decyzje organów państwowych niższego szczebla?
2) Czy podtrzymuje swoją ocenę prezydenckiego pisma skierowanego do niego przez ministra Michałowskiego?
Arcybiskupowi JÓZEFOWI MICHALIKOWI nie śmiem stawiać pytań związanych z jego wypowiedziami w prasie i na ambonie.
Chcę poruszyć tylko jedną kwestię: dlaczego nie odpowiedział na list wielce zasłużonego dla Kościoła prof. Stanisława Lufta? Nie tylko w moim przekonaniu ten list doskonale ukazuje problemy naszego polskiego Kościoła.
Do ks. bp. ANDRZEJA SUSKIEGO mam pytanie dość szczególne.
Ksiądz Biskup – jako ordynariusz toruński – jest jedynym biskupem, który ma pełną jurysdykcję nad Radiem Maryja. Dobrze wiadomo, że egzempcja zakonów odnosi się do ich życia i ustroju wewnętrznego, natomiast w sprawach duszpasterskich w pełni podlegają one właśnie ordynariuszom, choć oczywiście działają na własną odpowiedzialność. Radio Maryja jest wielką amboną duszpasterską ulokowaną w Toruniu, a więc w diecezji Księdza Biskupa. Nie chce mi się wierzyć, aby Ksiądz Biskup w pełni popierał wszystko, co jest prezentowane w tym radiu. Wydaje się, że kamieniem ciążącym u nóg są w tym radiu goście: politycy, którzy jątrzą i zniekształcają religijny przekaz rozgłośni. Dlaczego Ksiądz Biskup nie wpłynął na to, aby tych ludzi do radia nie zapraszać, albo przynajmniej zadbać, aby były prezentowane także inne jeszcze stanowiska?
JAK WAM IDZIE?
W starych prasowych wycinkach odkryłem nie tak dawno „List otwarty”, który ks. Józef Tischner, wtedy dziekan Wydziału Filozoficznego PAT, wystosował do swoich uczniów, a wtedy asystentów kościelnych Tygodnika Rodzin Katolickich „Źródło” („TP”, 19 kwietnia 1998). Tischner, zaniepokojony publikacjami w tym tygodniku, asystentów kościelnych nie gani – pyta jedynie: „jak im idzie?” i jak godzą to, co otrzymali jako studenci PAT, z tym, co publikuje ich pismo. Wymienia i krótko omawia dwie publikacje. Pierwszą jest artykuł Stanisława Krajskiego pt. „Kto się boi Radia Maryja?”, w którym czytamy: „Zadziwiające podobieństwo w postawie Radia Maryja wobec »Tygodnika Powszechnego«, Unii Wolności, tygodnika »Nie«, SLD i satelitarnych wobec nich środowisk. Co je wszystkie łączy? Można by postawić wielce prawdopodobną tezę, że takim łącznikiem jest masoneria”. Drugą publikacją omawianą przez Tischnera jest „Komunikat Wspierania Radia Maryja”, który powstał w celu jego obrony, albowiem – czytamy – „w ostatnim okresie zaobserwowaliśmy ukształtowanie się zdumiewającego frontu walki z Radiem Maryja, który rozciąga się od kręgów związanych z komunistyczną przeszłością Polski, poprzez środowiska laicko-liberalne, aż do środowisk »katolicyzmu otwartego«”.
15 lat temu ks. Józef Tischner tak widział problem, z którym do dzisiaj się borykamy: „Radio Maryja robi wiele dobrego i nikt mu tego nie odbiera, mimo to jest bardzo poważnym problemem. Nie dlatego jednak, że stanowi »zagrożenie dla poszczególnych grup finansowych i politycznych«, jak piszą autorzy »Komunikatu«, ale z bardziej istotnych powodów. Problemem jest daleki od ewangelicznego język agresji, nad którym Radio nie panuje. Przede wszystkim jednak problemem jest dążenie do »upolitycznienia katolicyzmu«. Katolicyzm jest tam bardzo często używany jako narzędzie walki o władzę, nie tylko przeciw »komunistom«, ale również przeciw »gorszym katolikom«”.
Tyle ks. Tischner. A ja, kończąc przepytywanie poszczególnych Księży Biskupów, chciałbym zapytać wszystkich hierarchów, którzy zazwyczaj uczestniczą w uroczystościach radiomaryjnych i oficjalnie wspierają linię prezentowaną przez o. Rydzyka, co myślą o „przesłaniu” ks. Tischnera i jak godzą katolickość Kościoła z tzw. pożal się Boże „katolickim głosem w twoim domu”.
ALTERA PARS
Od czasu ukazania się wspomnianego przed tygodniem dokumentu Rady Stałej KEP [apelującego o przyznanie Telewizji Trwam miejsca na cyfrowym multipleksie – red.], duchowni i świeccy katolicy prześcigają się w określaniu zła, które dokonało się na skutek decyzji KRRiT. Prześcigają się także w ujawnianiu jej przyczyn.
Swoje wsparcie dla Radia Maryja i Telewizji Trwam wyraziła rzesza ludzi. Warto wspomnieć przynajmniej niektóre osoby, których postawa jest szczególnie ważna, takich jak: ks. prof. Czesław Bartnik, ks. prof. Paweł Bortkiewicz, prof. Mieczysław Ryba, prof. Zdzisław Krasnodębski, red. Maciej Iłowiecki i wielu innych. Nie będę cytował ich wypowiedzi, bo nie chcę przedłużać i tak nazbyt długiego tekstu. Warto jednak zauważyć to, co powiedział ks. prof. Andrzej Maryniarczyk. Następca o. Krąpca w katedrze metafizyki KUL, broniąc Telewizji Trwam, wymierzył policzek polskiemu państwu: „W »Zapiskach więziennych« Stefan Wyszyński pod adresem Bieruta (zapisał), że był to pierwszy człowiek, który odważył się postawić całe państwo przeciwko Kościołowi. Takie działania widzimy również teraz” („NDz”, 9 sierpnia 2012).
Wydaje się, że najpełniej ze wszystkich obrońców o. Rydzyka, „powody dyskryminacji” Telewizji Trwam ujmuje prof. Piotr Jaroszyński i dlatego ograniczę się do przedstawienia jego argumentów. Prof. Jaroszyński jest jednym z filarów Radia Maryja, słucham go zawsze uważnie i nawet z pewną sympatią, bo wiele lat temu był czynnym uczestnikiem prowadzonego przeze mnie Duszpasterstwa Akademickiego w Lublinie.
Otóż Jaroszyński uważa, że odmówiono Telewizji Trwam miejsca na multipleksie, bo:
1) władzę w Polsce sprawują zwyczajne miernoty intelektualne i moralne: „To wszystko (poczucie odpowiedzialności za naród i Kościół) nie mieści się w granicach tych małych móżdżków, które w tej chwili odpowiadają za nasz kraj (...) to jest mentalność chłopaków z podwórka” (wypowiedź zamieszczona w internecie);
2) decydentów opanowała nienawiść do Radia Maryja: „Ponawiane praktycznie od samego początku ataki na Radio Maryja, których kulminację stanowi odmowa udzielenia miejsca na multipleksie Telewizji Trwam, nie mają charakteru polemiki czy dialogu, ale płyną z autentycznej nienawiści, która nie cofa się przed kłamstwem, pomówieniem i manipulacją, łącznie z próbą użycia środków administracyjno-politycznych, by Radio Maryja zamknąć i wyeliminować” („NDz”, 7-8 lipca 2012);
3) nasza demokracja jest chora: „Nasza demokracja została zaatakowana przez jakiś bizantyjski wirus, który stanowi przedłużenie niedoleczonego jeszcze wirusa sowieckiego (...) im więcej prawdy, im więcej miłości do Boga i Polski, tym większy sprzeciw ze strony bizantyńców, bo oni nie chcą prawdy, bo ich zadaniem jest sekularyzowanie i ateizowanie społeczeństwa, bo oni nienawidzą polskiego patriotyzmu” („NDz”, 1 czerwca 2012);
4) jest to rezultat międzynarodowego spisku, którego celem jest zniszczenie chrześcijaństwa: „Ale nad tym wszystkim jest poważny scenariusz i ten scenariusz ma wymiar międzynarodowy. Chodzi o to, aby w ramach dechrystianizacji już nie tylko Europy, ale świata, eliminować te środowiska, które mają przełożenie publiczne, a które od strony przekazywanych treści albo sposobu ich przekazywania są głęboko katolickie. Jest eliminacja chrześcijaństwa z życia publicznego i tutaj TV Trwam przeszkadza” (wypowiedź zamieszczona w internecie).
ROZMOWA NIEDOKOŃCZONA
Tak oto doszliśmy do ściany. Nie umiemy ze sobą rozmawiać, krzyczymy na siebie i posądzamy o najgorsze. Żyjemy jak na wzburzonym morzu. Emocjonalne rozedrganie doszło do niepokojącego pułapu. W jednym z listów broniących Telewizję Trwam przeczytałem: „Ta haniebna decyzja wstrząsnęła mną do szpiku kości, do jakiego stopnia polscy bolszewicy (KRRiT) są w stanie się posunąć. Ile żalu i bólu wyrządzacie polskiemu narodowi, wy czerwona, bolszewicka hołoto”.
To nie jest wyjątkowy tekst. Takim językiem, niestety, posługują się dzisiaj polscy katolicy. Dlatego niektórzy z nas pytają: czy przypadkiem nie jesteśmy ludźmi z różnych planet? Czy jeszcze wyznajemy to samo chrześcijaństwo?
W październiku 2012 r. Kościół polski otrzymał niezwykły dar. Oto sędziwy profesor Stanisław Luft, wielce zasłużony wierny syn Kościoła, skierował na ręce polskich biskupów przesłanie pełne miłości do Kościoła i troski o jego przyszłość – prosząc biskupów, aby zechcieli zwrócić uwagę na niepokojące zjawiska. Niestety, nikt z adresatów publicznie nie zareagował. Reakcja nastąpiła natomiast ze strony środowiska akademickiego związanego z Radiem Maryja. Bardzo dziwna reakcja. Bo czyż trzeba bronić Kościół przed profesorem Luftem, jak przed szkodnikiem? Czy nie warto pochylić się nad jego spostrzeżeniami? A który z panów profesorów zrobił tyle dla Kościoła, co profesor Luft?
Jest nie do pojęcia, jest sprawą zdumiewającą, dlaczego córki i synowie jednego i tego samego Kościoła nie usiądą przy wspólnym stole, nie wyłożą „kawa na ławę” pretensji, jakie do siebie żywią i nie zdecydują się na budowę Kościoła, być może każdy po swojemu, ale bez wrogości i z szacunkiem dla innych.
Oczywiście, ktoś do tego wspólnego stołu powinien zaprosić. Od dawna liczyliśmy i w dalszym ciągu liczymy, że uczyni to przewodniczący Konferencji Episkopatu Polski. On jest zwornikiem naszego Kościoła i jemu, jak sądzę, nikt z zaproszonych gości nie odmówi. Gdyby jednak ks. abp Michalik nie widział się w tej roli, to może niech takie „zwołanie” dokona któryś inny biskup, nawet spośród „najmłodszych”, jak choćby biskup Grzegorz Ryś. Biskupie Grzegorzu, czekamy!
Czas kończyć ten niemiłosiernie długi tekst. Zakończę go wizją-marzeniem. Jest wielki stół, przy którym siedzi abp Michalik. Obok niego widzę biskupa Lepę i biskupa Rysia, a dalej dostrzegam: Dominikę Kozłowską, ks. Ireneusza Skubisia, Zbigniewa Nosowskiego, Piotra Mucharskiego, ks. Marka Gancarczyka, Ewę Nowinę-Konopkę, o. Tadeusza Rydzyka, ks. Adama Bonieckiego, Henryka Woźniakowskiego, Halinę Bortnowską, s. Małgorzatę Chmielewską, o. Macieja Ziębę, o. Wacława Oszajcę, ks. Alfreda Wierzbickiego, Karola Tarnowskiego, o. Jana Górę, Tadeusza Sławka, ks. Andrzeja Lutra, Tomasza Terlikowskiego, ks. Andrzeja Dragułę, Andrzeja Grajewskiego, ks. Kazimierza Sowę, ks. Andrzeja Szostka, Marcina Przeciszewskiego, Szymona Hołownię, Artura Sporniaka, ks. Jana Kracika, o. Tomasza Dostatniego... można wymieniać jeszcze wielu innych.
Oczywiście wymyśliłem tę wizję. Jestem jednak przekonany, że dopiero wtedy, kiedy zaczniemy rozmawiać jak siostry i bracia, dopiero wtedy przyjdzie nadzieja, że zaczniemy zbierać to, cośmy rozproszyli i pogubili.",O. LUDWIK WIŚNIEWSKI OP,05.03.2013,https://www.tygodnikpowszechny.pl/gdzie-my-jestesmy-18807
46,WIĘŹNIOWIE SYTUACJI,"Magisterium pracuje nad dokumentem dotyczącym duszpasterstwa chorych na AIDS. Wśród opracowywanych zagadnień znalazła się sprawa dopuszczalności prezerwatywy w zapobieganiu rozprzestrzenianiu się tej choroby. Przy moralnej ocenie niektórych związanych z tym kwestii Kościół stanie wobec poważnych trudności, jeśli będzie chciał zachować nauczanie w dotychczasowym kształcie. Artykuł ukazał się w Tygodniku Powszechnym w maju 2006 r.","Fakt zajmowania się od ponad roku przez kilka watykańskich dykasterii takim dokumentem ujawnił 23 kwietnia kard. Javier Lozano Barragan, przewodniczący Papieskiej Rady Duszpasterstwa Pracowników Służby Zdrowia. Pretekstem stała się głośna wypowiedź kard. Carlo Marii Martiniego dla włoskiego tygodnika ""L'Espresso"", w której ten cieszący się dużym autorytetem hierarcha nazwał ""mniejszym złem"" używanie prezerwatyw przez małżonków, jeśli jedno z nich jest nosicielem wirusa HIV (pisał o tym w poprzednim numerze ""TP"" Józef Majewski). Wypowiedzi obu hierarchów sprowokowały spekulacje, czy czyniąc wyjątek od zasady, Kościół zamierza zmienić dotychczasowe nauczanie w dziedzinie etyki seksualnej.
Watykan szybko odrzucił takie sugestie. O żadnych zmianach w nauce Kościoła nie może być mowy - zapewnił dwa dni później w rozmowie z niemiecką agencją KNA ks. Antonio Soto Guerrero, przedstawiciel wspomnianej Papieskiej Rady. Dodał, że jest kwestią całkowicie otwartą, czy na podstawie prowadzonych badań w najbliższych miesiącach, a nawet latach Watykan wyda specjalny dokument i jakie stanowisko zajmie na temat prezerwatyw. ""O szybkim jego opublikowaniu nie może być mowy"" - podkreślił ks. Guerrero. Tego samego dnia kard. Barragan mówił jednak w Radiu Watykańskim, że ""trudny podręcznik duszpasterstwa chorych na AIDS"" powinien być gotowy jeszcze w tym roku. Tę niespójność wypowiedzi można tłumaczyć obawą Kościoła przed niechcianą reklamą medialną. Sprawa bowiem wymaga spokoju.
Mniejsze zło
Wspominaną przez hierarchów zasadę ""mniejszego zła"" należy dobrze rozumieć, już bowiem sama jej nazwa jest myląca. Nigdy nie wolno wybierać zła moralnego (niezależnie od jego ""wielkości""!), gdyż godziłoby to w sam fundament moralności. Reguła ""mniejszego zła"" - obok innych podobnych zasad, np. podwójnego skutku i zasady potocznie wyrażanej sentencją ""cel nie uświęca środków"" - precyzuje zakres obowiązywania norm moralnych w pewnych szczególnych sytuacjach, w tym przypadku - nieuchronnego konfliktu nierównoważnych aksjologicznie dóbr. Głosi ona, że w przypadku realnego zagrożenia większego dobra powinno się je chronić nawet kosztem dobra mniejszego, o ile nie ma innego wyjścia. Mamy więc do czynienia z niechcianą alternatywą: albo ratujemy większe dobro kosztem mniejszego, albo pozwalamy na zniszczenie dobra większego, zachowując dobro mniejsze. Brak zaangażowania w takiej sytuacji nie jest obojętny moralnie - stanowi ""grzech zaniechania"".
Podręcznikowym przykładem takiej sytuacji jest chirurgiczne wycięcie chorego organu w celu ratowania życia lub zdrowia całego organizmu - lekarz wtedy leczy, a nie kaleczy. Naruszenie cielesnej integralności w przypadku zabiegu chirurgicznego nie jest zatem złem o charakterze moralnym. Byłoby takim, gdyby okoliczności nie pozwalały właśnie na zastosowanie zasady ""mniejszego zła"".
Bardziej skomplikowany i niejednoznaczny przypadek omówił Jan Paweł II w encyklice ""Evangelium vitae"". Dotyczył on pytania, czy katolicki parlamentarzysta może poprzeć ustawę aborcyjną, jeżeli jest ona bardziej restrykcyjna od obowiązującej dotychczas i nie ma w danej chwili politycznych szans na uchwalenie prawa całkowicie zakazującego przerywania ciąży. Papież stwierdził, że poparcie dla takiej ustawy jest moralnie słuszne. ""Tak postępując bowiem, nie współdziała się w sposób niedozwolony w uchwalaniu niesprawiedliwego prawa, ale raczej podejmuje się słuszną i godziwą próbę ograniczenia jego szkodliwych aspektów"" (p. 73). Jest to sytuacja o tyle skomplikowana, że dotyczy działań odnoszących się równocześnie do dwóch poziomów rzeczywistości, związanych z ochroną konkretnych osób i ze stanowieniem prawa. Większym dobrem byłaby tu ochrona życia dzieci, na których aborcję nie zezwolą proponowane restrykcje, a poświęconym mniejszym dobrem - nieudzielanie poparcia dla prawa, które w dalszym ciągu w jakimś zakresie zezwala na aborcję. Zauważmy, że parlamentarzysta, który powstrzymałby się od głosu w proteście przeciwko prawu do aborcji, tym samym sankcjonowałby stare prawo.
Dotychczas Magisterium wykluczało możliwość uzasadnienia antykoncepcji odwołaniem się do zasady ""mniejszego zła"". Nie znaleziono bowiem okoliczności usprawiedliwiających jej zastosowanie. ""Nie można też dla usprawiedliwienia stosunków małżeńskich z rozmysłem pozbawionych płodności odwoływać się do następujących, rzekomo przekonywających racji: że mianowicie z dwojga złego należy wybierać to, które wydaje się mniejsze"" - czytamy w encyklice ""Humanae vitae"". Paweł VI uzasadnia to następująco: ""W rzeczywistości bowiem, chociaż wolno niekiedy tolerować mniejsze zło moralne dla uniknięcia jakiegoś zła większego lub dla osiągnięcia większego dobra, to jednak nigdy nie wolno, nawet dla najpoważniejszych przyczyn, czynić zła, aby wynikło z niego dobro. Innymi słowy, nie wolno wziąć za przedmiot aktu woli tego, co ze swej istoty narusza ład moralny - a co tym samym należy uznać za niegodne człowieka - nawet w wypadku, jeśli zostaje to dokonane w zamiarze zachowania lub pomnożenia dóbr poszczególnych ludzi, rodzin czy społeczeństwa"" (nr 14).
Doktrynalnie przesądzając problem antykoncepcji, Papież nie mógł jednak przewidzieć epidemii AIDS - encyklika ogłoszona została w 1968 r. Czy rozprzestrzeniający się śmiertelny wirus HIV na tyle zmienił kontekst etyczny, że dokonane już rozstrzygnięcia wymagają reinterpretacji?
Sytuacje patologiczne
Okoliczności pozwalające na zastosowanie zasady ""mniejszego zła"" rozpoznać można w przypadku patologicznych sytuacji występujących w kontekście AIDS. Jeżeli relacje między osobami, z których jedna jest nosicielem wirusa HIV, charakteryzują się patologiczną seksualnością (przymusem lub nieodpartym działaniem instynktownym), co oznacza, że do stosunku seksualnego nieuchronnie dochodzi, nie pora, by ufać jedynie skuteczności propagowania ideału wstrzemięźliwości. Trzeba działać szybko, chroniąc osoby jeszcze niezarażone. Prezerwatywa może się wówczas okazać jedynym środkiem skutecznie opóźniającym zarażenie, dając tym samym czas na o wiele bardziej żmudne działania zmierzające do podnoszenia kultury zachowań seksualnych (jedno drugiego - wbrew stanowisku rygorystów - nie musi wykluczać). Trudno też mówić o moralnej winie współżyjących z użyciem prezerwatywy, skoro nie potrafią oni siebie inaczej ochronić: nie można wymagać zachowań przekraczających w danej chwili możliwości osoby.
Właśnie o takich sytuacjach mówił przed rokiem kard. Georges Cottier, ówczesny Teolog Domu Papieskiego, z urzędu będący członkiem Kongregacji Nauki Wiary. AIDS najszybciej rozprzestrzenia się na obszarach nędzy, ""gdzie ludzie są więźniami sytuacji"". ""W takich warunkach, w obliczu bezpośredniego zagrożenia zakażeniem HIV, trudno przedsięwziąć normalne środki zapobieżenia pandemii, czyli wychowania do świętości ludzkiego ciała"" - przyznał.
Poważną trudnością w tym przypadku jest jednak rozeznanie, czy w konkretnej sytuacji rzeczywiście mamy do czynienia z patologią, a tym samym z nieuchronną groźbą zarażenia. Dlatego trudno się dziwić, że Kościół nie chce angażować się w zakrojone na szeroką skalę programy profilaktyki AIDS, propagujące prezerwatywę masowo, bez rozeznawania za każdym razem okoliczności. Natomiast Magisterium może spotkać - i faktycznie spotyka - zarzut ""grzechu zaniechania"", skoro do tej pory nie odważyło się w kontekście AIDS przypomnieć w jakimś oficjalnym dokumencie o zasadzie ""mniejszego zła"", mogącej uchronić wiele bezbronnych ofiar tej strasznej choroby.
Seks małżeński
Zupełnie innym wyzwaniem dla refleksji teologów jest dobrowolne - a nie patologicznie przymusowe - współżycie małżonków, z których jedno jest nosicielem wirusa HIV. Z kontekstu wypowiedzi kardynałów Martiniego i Barragana wynika, że właśnie te przypadki mieli na myśli. Zwykle sytuację taką zbywa się uwagą, że podejmowanie współżycia ze świadomością realnej groźby zarażenia wirusem HIV musi świadczyć o jakiejś ukrytej patologii (jest w sposób nieuświadomiony przymusowe), której małżonkowie mają obowiązek się przeciwstawić. Dodatkowo wspomina się o niemoralności działania prowadzącego w konsekwencji do śmierci współmałżonka. Choć oba argumenty wydają się sensowne, budzą także wątpliwości. Czy nie będąc w sytuacji takich małżonków, jesteśmy w stanie prawidłowo ocenić ich decyzje? Czy małżonkowie, z których jedno choruje lub zachoruje na AIDS, przestają być ""jednym ciałem""? Mają się od siebie fizycznie odsuwać akurat wtedy, kiedy wzajemna bliskość, jedność i oznaki miłości są im tak bardzo potrzebne? Sytuacja takich małżonków odnajduje swój niespodziewany biblijny ""prototyp"" w małżeńskim współżyciu Tobiasza i Sary. Czy zgodzilibyśmy się uznać, że owa wychwalana przez Pismo Święte w Księdze Tobiasza noc poślubna była patologiczna czy niemoralna, gdyż groziła śmiercią jednego z małżonków z powodu przypadłości drugiego?
Jeśli jednak Kościół w przygotowywanym dokumencie zdecyduje się zastosować wobec takich małżeństw regułę ""mniejszego zła"", zezwalając im na korzystanie z prezerwatyw, będzie musiał przede wszystkim pokazać, na czym polega w tym przypadku nieuchronność zagrożenia zarażeniem, jeśli nie na wewnętrznym przymusie współżycia. Oznaczać to będzie zasadniczą korektę dotychczasowego nauczania, z wszystkimi tego konsekwencjami. Drugą trudnością będzie zmierzenie się z powstałym paradoksem: z jednej strony Kościół stanowczo zakazuje używania prezerwatywy, nawet czasowego, np. w sytuacji karmienia piersią, kiedy naturalne metody planowania rodziny są nieskuteczne i frustrujące, a prokreacja niewskazana, choć trudno dopatrzyć się w takim działaniu konkretnej szkody; natomiast z drugiej strony - zezwala na użycie prezerwatywy, choć wiadomo, że nie likwiduje ona całkowicie zagrożenia zarażeniem AIDS (z raportu Publicznej Służby Zdrowia USA z 1993 r. wynika, że mimo użycia prezerwatywy co 25. zdrowa osoba zarazi się w ciągu rocznego systematycznego współżycia z osobą chorą; po dziesięciu latach takiego współżycia chora będzie już co trzecia osoba; natomiast w przypadku współżycia bez zabezpieczenia, w ciągu roku zarazi się co piąta osoba). Ten paradoks porównać można do surowego zakazu wchodzenia do lasu, aby nie płoszyć zwierzyny, przy jednoczesnym zwolnieniu z tego zakazu w sytuacji, gdy las płonie.
Tradycja i życie
Nawet jeśli zapowiedziany dokument nie przyniesie nowych rozwiązań, wysiłek Kościoła zapewne nie pójdzie na marne. Problem współżycia w kontekście AIDS stał się okolicznością, która po raz pierwszy od ogłoszenia encykliki ""Humanae vitae"" domaga się tak gruntownego przemyślenia i pogłębienia dotychczasowej nauki o małżeństwie, o miejscu, jakie zajmuje w nim współżycie, i o roli seksualności w relacjach międzyosobowych.
Być może zostanie także wzięte pod uwagę rozwiązanie, które z punktu widzenia małżonków jawi się jako najbardziej optymalne, choć obecnie nie można go uzgodnić z tradycyjnym nauczaniem. Jeżeli pełny stosunek grozi zarażeniem, a prezerwatywa tę groźbę jedynie (choć znacznie!) zmniejsza, można się zastanawiać, czy małżonkowie nie powinni swojej seksualności angażować w inny sposób, np. przez pieszczoty niedoprowadzające do kontaktu genitalnego. Dotychczasowe nauczanie stawia ich przed alternatywą: albo niczym niezakłócone pełne współżycie, albo całkowita wstrzemięźliwość. Nadszedł czas, by się zastanowić, czy taki skrajny wybór bez stopni pośrednich rzeczywiście w każdej sytuacji życiowej chroni dobro małżeństwa. Papieska Rada Duszpasterstwa Pracowników Służby Zdrowia pracuje nad ""podręcznikiem duszpasterstwa chorych na AIDS"" - potwierdził jej przewodniczący kard. Javier Lozano Barragan (na zdjęciu) w Radiu Watykańskim, gdzie mówił o rozpoczynającej się w Kapsztadzie międzynarodowej konferencji na temat pandemii AIDS. ""Wiemy, że wiele instytucji, co jest logiczne, kładzie akcent na zapobieganie, aby uniemożliwić szerzenie się tej choroby"" - dodał kardynał, podkreślając, że ich kampanie polegają najczęściej na lansowaniu prezerwatyw. ""Oczywiście my w Kościele katolickim wiemy, że najważniejszą »prezerwatywą« jest wstrzemięźliwość i wierność małżeńska, nie bardzo wiadomo jednak, co robić w przypadku par, które nie podzielają tych metod. Stąd inicjatywa przygotowania studium, zarówno naukowego i technicznego, jak i moralnego, które powinno zostać przedstawione Ojcu Świętemu"". To Papież, ""kierując się swoją mądrością oraz tym, że opiekuje się nim Duch Święty"", podejmie ostateczną decyzję.",ARTUR SPORNIAK,04.05.2006,https://www.tygodnikpowszechny.pl/wiezniowie-sytuacji-130560
47,WIĘŹNIOWIE SYTUACJI,"Magisterium pracuje nad dokumentem dotyczącym duszpasterstwa chorych na AIDS. Wśród opracowywanych zagadnień znalazła się sprawa dopuszczalności prezerwatywy w zapobieganiu rozprzestrzenianiu się tej choroby. Przy moralnej ocenie niektórych związanych z tym kwestii Kościół stanie wobec poważnych trudności, jeśli będzie chciał zachować nauczanie w dotychczasowym kształcie.","Fakt zajmowania się od ponad roku przez kilka watykańskich dykasterii takim dokumentem ujawnił 23 kwietnia kard. Javier Lozano Barragan, przewodniczący Papieskiej Rady Duszpasterstwa Pracowników Służby Zdrowia. Pretekstem stała się głośna wypowiedź kard. Carlo Marii Martiniego dla włoskiego tygodnika ""L'Espresso"", w której ten cieszący się dużym autorytetem hierarcha nazwał ""mniejszym złem"" używanie prezerwatyw przez małżonków, jeśli jedno z nich jest nosicielem wirusa HIV (pisał o tym w poprzednim numerze ""TP"" Józef Majewski). Wypowiedzi obu hierarchów sprowokowały spekulacje, czy czyniąc wyjątek od zasady, Kościół zamierza zmienić dotychczasowe nauczanie w dziedzinie etyki seksualnej.
Watykan szybko odrzucił takie sugestie. O żadnych zmianach w nauce Kościoła nie może być mowy - zapewnił dwa dni później w rozmowie z niemiecką agencją KNA ks. Antonio Soto Guerrero, przedstawiciel wspomnianej Papieskiej Rady. Dodał, że jest kwestią całkowicie otwartą, czy na podstawie prowadzonych badań w najbliższych miesiącach, a nawet latach Watykan wyda specjalny dokument i jakie stanowisko zajmie na temat prezerwatyw. ""O szybkim jego opublikowaniu nie może być mowy"" - podkreślił ks. Guerrero. Tego samego dnia kard. Barragan mówił jednak w Radiu Watykańskim, że ""trudny podręcznik duszpasterstwa chorych na AIDS"" powinien być gotowy jeszcze w tym roku. Tę niespójność wypowiedzi można tłumaczyć obawą Kościoła przed niechcianą reklamą medialną. Sprawa bowiem wymaga spokoju.
Mniejsze zło
Wspominaną przez hierarchów zasadę ""mniejszego zła"" należy dobrze rozumieć, już bowiem sama jej nazwa jest myląca. Nigdy nie wolno wybierać zła moralnego (niezależnie od jego ""wielkości""!), gdyż godziłoby to w sam fundament moralności. Reguła ""mniejszego zła"" - obok innych podobnych zasad, np. podwójnego skutku i zasady potocznie wyrażanej sentencją ""cel nie uświęca środków"" - precyzuje zakres obowiązywania norm moralnych w pewnych szczególnych sytuacjach, w tym przypadku - nieuchronnego konfliktu nierównoważnych aksjologicznie dóbr. Głosi ona, że w przypadku realnego zagrożenia większego dobra powinno się je chronić nawet kosztem dobra mniejszego, o ile nie ma innego wyjścia. Mamy więc do czynienia z niechcianą alternatywą: albo ratujemy większe dobro kosztem mniejszego, albo pozwalamy na zniszczenie dobra większego, zachowując dobro mniejsze. Brak zaangażowania w takiej sytuacji nie jest obojętny moralnie - stanowi ""grzech zaniechania"".
Podręcznikowym przykładem takiej sytuacji jest chirurgiczne wycięcie chorego organu w celu ratowania życia lub zdrowia całego organizmu - lekarz wtedy leczy, a nie kaleczy. Naruszenie cielesnej integralności w przypadku zabiegu chirurgicznego nie jest zatem złem o charakterze moralnym. Byłoby takim, gdyby okoliczności nie pozwalały właśnie na zastosowanie zasady ""mniejszego zła"".
Bardziej skomplikowany i niejednoznaczny przypadek omówił Jan Paweł II w encyklice ""Evangelium vitae"". Dotyczył on pytania, czy katolicki parlamentarzysta może poprzeć ustawę aborcyjną, jeżeli jest ona bardziej restrykcyjna od obowiązującej dotychczas i nie ma w danej chwili politycznych szans na uchwalenie prawa całkowicie zakazującego przerywania ciąży. Papież stwierdził, że poparcie dla takiej ustawy jest moralnie słuszne. ""Tak postępując bowiem, nie współdziała się w sposób niedozwolony w uchwalaniu niesprawiedliwego prawa, ale raczej podejmuje się słuszną i godziwą próbę ograniczenia jego szkodliwych aspektów"" (p. 73). Jest to sytuacja o tyle skomplikowana, że dotyczy działań odnoszących się równocześnie do dwóch poziomów rzeczywistości, związanych z ochroną konkretnych osób i ze stanowieniem prawa. Większym dobrem byłaby tu ochrona życia dzieci, na których aborcję nie zezwolą proponowane restrykcje, a poświęconym mniejszym dobrem - nieudzielanie poparcia dla prawa, które w dalszym ciągu w jakimś zakresie zezwala na aborcję. Zauważmy, że parlamentarzysta, który powstrzymałby się od głosu w proteście przeciwko prawu do aborcji, tym samym sankcjonowałby stare prawo.
Dotychczas Magisterium wykluczało możliwość uzasadnienia antykoncepcji odwołaniem się do zasady ""mniejszego zła"". Nie znaleziono bowiem okoliczności usprawiedliwiających jej zastosowanie. ""Nie można też dla usprawiedliwienia stosunków małżeńskich z rozmysłem pozbawionych płodności odwoływać się do następujących, rzekomo przekonywających racji: że mianowicie z dwojga złego należy wybierać to, które wydaje się mniejsze"" - czytamy w encyklice ""Humanae vitae"". Paweł VI uzasadnia to następująco: ""W rzeczywistości bowiem, chociaż wolno niekiedy tolerować mniejsze zło moralne dla uniknięcia jakiegoś zła większego lub dla osiągnięcia większego dobra, to jednak nigdy nie wolno, nawet dla najpoważniejszych przyczyn, czynić zła, aby wynikło z niego dobro. Innymi słowy, nie wolno wziąć za przedmiot aktu woli tego, co ze swej istoty narusza ład moralny - a co tym samym należy uznać za niegodne człowieka - nawet w wypadku, jeśli zostaje to dokonane w zamiarze zachowania lub pomnożenia dóbr poszczególnych ludzi, rodzin czy społeczeństwa"" (nr 14).
Doktrynalnie przesądzając problem antykoncepcji, Papież nie mógł jednak przewidzieć epidemii AIDS - encyklika ogłoszona została w 1968 r. Czy rozprzestrzeniający się śmiertelny wirus HIV na tyle zmienił kontekst etyczny, że dokonane już rozstrzygnięcia wymagają reinterpretacji?
Sytuacje patologiczne
Okoliczności pozwalające na zastosowanie zasady ""mniejszego zła"" rozpoznać można w przypadku patologicznych sytuacji występujących w kontekście AIDS. Jeżeli relacje między osobami, z których jedna jest nosicielem wirusa HIV, charakteryzują się patologiczną seksualnością (przymusem lub nieodpartym działaniem instynktownym), co oznacza, że do stosunku seksualnego nieuchronnie dochodzi, nie pora, by ufać jedynie skuteczności propagowania ideału wstrzemięźliwości. Trzeba działać szybko, chroniąc osoby jeszcze niezarażone. Prezerwatywa może się wówczas okazać jedynym środkiem skutecznie opóźniającym zarażenie, dając tym samym czas na o wiele bardziej żmudne działania zmierzające do podnoszenia kultury zachowań seksualnych (jedno drugiego - wbrew stanowisku rygorystów - nie musi wykluczać). Trudno też mówić o moralnej winie współżyjących z użyciem prezerwatywy, skoro nie potrafią oni siebie inaczej ochronić: nie można wymagać zachowań przekraczających w danej chwili możliwości osoby.
Właśnie o takich sytuacjach mówił przed rokiem kard. Georges Cottier, ówczesny Teolog Domu Papieskiego, z urzędu będący członkiem Kongregacji Nauki Wiary. AIDS najszybciej rozprzestrzenia się na obszarach nędzy, ""gdzie ludzie są więźniami sytuacji"". ""W takich warunkach, w obliczu bezpośredniego zagrożenia zakażeniem HIV, trudno przedsięwziąć normalne środki zapobieżenia pandemii, czyli wychowania do świętości ludzkiego ciała"" - przyznał.
Poważną trudnością w tym przypadku jest jednak rozeznanie, czy w konkretnej sytuacji rzeczywiście mamy do czynienia z patologią, a tym samym z nieuchronną groźbą zarażenia. Dlatego trudno się dziwić, że Kościół nie chce angażować się w zakrojone na szeroką skalę programy profilaktyki AIDS, propagujące prezerwatywę masowo, bez rozeznawania za każdym razem okoliczności. Natomiast Magisterium może spotkać - i faktycznie spotyka - zarzut ""grzechu zaniechania"", skoro do tej pory nie odważyło się w kontekście AIDS przypomnieć w jakimś oficjalnym dokumencie o zasadzie ""mniejszego zła"", mogącej uchronić wiele bezbronnych ofiar tej strasznej choroby.
Seks małżeński
Zupełnie innym wyzwaniem dla refleksji teologów jest dobrowolne - a nie patologicznie przymusowe - współżycie małżonków, z których jedno jest nosicielem wirusa HIV. Z kontekstu wypowiedzi kardynałów Martiniego i Barragana wynika, że właśnie te przypadki mieli na myśli. Zwykle sytuację taką zbywa się uwagą, że podejmowanie współżycia ze świadomością realnej groźby zarażenia wirusem HIV musi świadczyć o jakiejś ukrytej patologii (jest w sposób nieuświadomiony przymusowe), której małżonkowie mają obowiązek się przeciwstawić. Dodatkowo wspomina się o niemoralności działania prowadzącego w konsekwencji do śmierci współmałżonka. Choć oba argumenty wydają się sensowne, budzą także wątpliwości. Czy nie będąc w sytuacji takich małżonków, jesteśmy w stanie prawidłowo ocenić ich decyzje? Czy małżonkowie, z których jedno choruje lub zachoruje na AIDS, przestają być ""jednym ciałem""? Mają się od siebie fizycznie odsuwać akurat wtedy, kiedy wzajemna bliskość, jedność i oznaki miłości są im tak bardzo potrzebne? Sytuacja takich małżonków odnajduje swój niespodziewany biblijny ""prototyp"" w małżeńskim współżyciu Tobiasza i Sary. Czy zgodzilibyśmy się uznać, że owa wychwalana przez Pismo Święte w Księdze Tobiasza noc poślubna była patologiczna czy niemoralna, gdyż groziła śmiercią jednego z małżonków z powodu przypadłości drugiego?
Jeśli jednak Kościół w przygotowywanym dokumencie zdecyduje się zastosować wobec takich małżeństw regułę ""mniejszego zła"", zezwalając im na korzystanie z prezerwatyw, będzie musiał przede wszystkim pokazać, na czym polega w tym przypadku nieuchronność zagrożenia zarażeniem, jeśli nie na wewnętrznym przymusie współżycia. Oznaczać to będzie zasadniczą korektę dotychczasowego nauczania, z wszystkimi tego konsekwencjami. Drugą trudnością będzie zmierzenie się z powstałym paradoksem: z jednej strony Kościół stanowczo zakazuje używania prezerwatywy, nawet czasowego, np. w sytuacji karmienia piersią, kiedy naturalne metody planowania rodziny są nieskuteczne i frustrujące, a prokreacja niewskazana, choć trudno dopatrzyć się w takim działaniu konkretnej szkody; natomiast z drugiej strony - zezwala na użycie prezerwatywy, choć wiadomo, że nie likwiduje ona całkowicie zagrożenia zarażeniem AIDS (z raportu Publicznej Służby Zdrowia USA z 1993 r. wynika, że mimo użycia prezerwatywy co 25. zdrowa osoba zarazi się w ciągu rocznego systematycznego współżycia z osobą chorą; po dziesięciu latach takiego współżycia chora będzie już co trzecia osoba; natomiast w przypadku współżycia bez zabezpieczenia, w ciągu roku zarazi się co piąta osoba). Ten paradoks porównać można do surowego zakazu wchodzenia do lasu, aby nie płoszyć zwierzyny, przy jednoczesnym zwolnieniu z tego zakazu w sytuacji, gdy las płonie.
Tradycja i życie
Nawet jeśli zapowiedziany dokument nie przyniesie nowych rozwiązań, wysiłek Kościoła zapewne nie pójdzie na marne. Problem współżycia w kontekście AIDS stał się okolicznością, która po raz pierwszy od ogłoszenia encykliki ""Humanae vitae"" domaga się tak gruntownego przemyślenia i pogłębienia dotychczasowej nauki o małżeństwie, o miejscu, jakie zajmuje w nim współżycie, i o roli seksualności w relacjach międzyosobowych.
Być może zostanie także wzięte pod uwagę rozwiązanie, które z punktu widzenia małżonków jawi się jako najbardziej optymalne, choć obecnie nie można go uzgodnić z tradycyjnym nauczaniem. Jeżeli pełny stosunek grozi zarażeniem, a prezerwatywa tę groźbę jedynie (choć znacznie!) zmniejsza, można się zastanawiać, czy małżonkowie nie powinni swojej seksualności angażować w inny sposób, np. przez pieszczoty niedoprowadzające do kontaktu genitalnego. Dotychczasowe nauczanie stawia ich przed alternatywą: albo niczym niezakłócone pełne współżycie, albo całkowita wstrzemięźliwość. Nadszedł czas, by się zastanowić, czy taki skrajny wybór bez stopni pośrednich rzeczywiście w każdej sytuacji życiowej chroni dobro małżeństwa. Papieska Rada Duszpasterstwa Pracowników Służby Zdrowia pracuje nad ""podręcznikiem duszpasterstwa chorych na AIDS"" - potwierdził jej przewodniczący kard. Javier Lozano Barragan (na zdjęciu) w Radiu Watykańskim, gdzie mówił o rozpoczynającej się w Kapsztadzie międzynarodowej konferencji na temat pandemii AIDS. ""Wiemy, że wiele instytucji, co jest logiczne, kładzie akcent na zapobieganie, aby uniemożliwić szerzenie się tej choroby"" - dodał kardynał, podkreślając, że ich kampanie polegają najczęściej na lansowaniu prezerwatyw. ""Oczywiście my w Kościele katolickim wiemy, że najważniejszą »prezerwatywą« jest wstrzemięźliwość i wierność małżeńska, nie bardzo wiadomo jednak, co robić w przypadku par, które nie podzielają tych metod. Stąd inicjatywa przygotowania studium, zarówno naukowego i technicznego, jak i moralnego, które powinno zostać przedstawione Ojcu Świętemu"". To Papież, ""kierując się swoją mądrością oraz tym, że opiekuje się nim Duch Święty"", podejmie ostateczną decyzję.
Kard. Javier Lozano Barragan (ur. w 1933 r. w meksykańskim Toluca) studiował w seminarium w Zamora, następnie na Papieskim Uniwersytecie Gregoriańskim w Rzymie, gdzie obronił licencjat z filozofii i doktorat z teologii. W diecezji Zamora był profesorem i prefektem ds. studiów miejscowego seminarium, stał na czele Meksykańskiego Towarzystwa Teologicznego oraz kierował Instytutem Teologii Pastoralnej przy Konferencji Biskupów Ameryki Łacińskiej. W 1979 r. wyświęcony na biskupa, od 1984 r. był ordynariuszem Zacatecas; zrezygnował z rządów w diecezji w styczniu 1997 r. (kilka miesięcy wcześniej Jan Paweł II mianował go przewodniczącym Papieskiej Rady ds. Opieki Duszpasterskiej Pracowników Służby Zdrowia, a w październiku 2003 r. - kardynałem).",ARTUR SPORNIAK,04.05.2006,https://www.tygodnikpowszechny.pl/wiezniowie-sytuacji-130566
48,W 32 LATA DOOKOŁA GLOBU,ŚDM to największe wydarzenia religijne na świecie. Ich początki były jednak znacznie skromniejsze.,"Kwiecień 1984 r. W Los Angeles, zastrzelony przez własnego ojca, ginie Marvin Gaye, legenda muzyki soulowej. Komediodramat „Czułe słówka” z Shirley MacLaine zdobywa Oscara za najlepszy film. Dwunastoletnią karierę w piłkarskiej reprezentacji Polski kończy Grzegorz Lato. Mikrobiolodzy ogłaszają odkrycie nowego, groźnego wirusa: HIV.
Zaś w Watykanie, w Niedzielę Palmową, papież Jan Paweł II organizuje pierwsze międzynarodowe spotkanie młodych. Spodziewa się 60 tys. ludzi. Przyjeżdża ćwierć miliona. Pod koniec ofiarowuje młodzieży czterometrowy drewniany krzyż.
I zaprasza za rok. 
Pielgrzymka krzyża
Ten krzyż – a z nim modlitwa młodych – będzie potem w wielu miejscach: w kościołach, szpitalach i więzieniach; w siedzibie ONZ, na miejscu ludobójstwa w Rwandzie i wśród ruin World Trade Center. Razem z kopią ikony Matki Bożej Salus Populi Romani (Wybawicielki Ludu Rzymskiego) stanie się najważniejszym symbolem zjazdów młodych katolików, dopiero od spotkania w Buenos Aires (1987 r.) zwanych Światowymi Dniami Młodzieży.
Niektórzy mówią o nich z ironią: „katolickie igrzyska”. Inni, odwrotnie, uznają je za najlepszy „wynalazek” Jana Pawła II. „Osobiste doświadczenie Karola Wojtyły jako duszpasterza akademickiego wyrobiło w nim głębokie przekonanie, że młodzi ludzie potrafią odpowiedzieć na wezwanie do życia pełnego duchowego i moralnego heroizmu” – twierdzi George Weigel w podsumowującej tamten pontyfikat książce „Kres i początek”. Pisząc o ŚDM w Rzymie, goszczonych w 2000 r. w ramach obchodów Wielkiego Jubileuszu, biograf polskiego papieża dodaje: „Wprawdzie byłoby naiwnością myśleć, że wszyscy, którzy brali udział w Światowych Dniach Młodzieży, stali się w pełni nawróconymi chrześcijanami, to jednak niemądre byłoby również niedostrzeganie tego, jak bardzo wydarzenia te już zaczęły się przyczyniać do nowej ewangelizacji, o której Papież mówił z takim naciskiem od piętnastu lat”. 
Dziś, trzy dekady po pierwszym spotkaniu, ŚDM wciąż nabierają tempa. Są największymi wydarzeniami religijnymi na świecie: na rekordowe w Manili (1995 r.) zjechało ok. 4 mln ludzi; frekwencję i atmosferę podczas ostatniej mszy w Rio de Janeiro (2013, ok. 3 mln uczestników) zachodnia prasa porównywała do tych znanych z pielgrzymek Jana Pawła II do Polski. Największe spotkania to nie wszystko: oprócz między­narodowych, organizowanych co trzy lata – do tej pory m.in. w Australii, Argentynie, Hiszpanii i Stanach Zjednoczonych – Kościół co roku obchodzi ŚDM w diecezjach. Dlatego właśnie spotkanie młodych w Krakowie, choć „dopiero” czternaste, oficjalnie nosi numer 31.
Z Eleni i Mazowszem
„Był to swego rodzaju festiwal, ileż wspanialszy od rocka w Jarocinie, Pavarottiego w Hyde Parku czy Pink Floydów na placu św. Marka w Wenecji” – pisał w „Tygodniku” Jerzy Turowicz, kiedy w 1991 r. Światowe Dni Młodzieży zorganizowano w Częstochowie. „W dwa lata po wydarzeniach, które zmieniły oblicze Europy – dodawał – była to pierwsza, masowa, konkretna manifestacja Europy bez granic, Europy zjednoczonej mimo istniejących jeszcze barier politycznych, ekonomicznych czy kulturowych”. 
W porównaniu z obecnymi, pierwsze polskie ŚDM wyglądały skromnie. Choć uczestniczyło w nich prawie 1,5 mln ludzi, zdecydowaną większość stanowili Polacy. Dla wielu spośród ok. 100 tys. młodych katolików ze Związku Radzieckiego była to pierwsza okazja do masowej, otwartej demonstracji wiary. Pielgrzymi z Włoch i Hiszpanii przyjechali do Polski z własnymi planami pielgrzymek. Podczas Festiwalu Artystów Chrześcijan na stadionie Włókniarza wystąpili m.in. Krystyna Prońko, Stanisław Soyka i Eleni. Odbył się też koncert Mazowsza, zorganizowano wystawę znaczków pocztowych z Janem Pawłem II oraz wystawę „Tradycje artystyczne ośrodka pątniczego w Częstochowie”.
Trwała już wojna w b. Jugosławii; trzy dni po zakończeniu częstochowskich ŚDM miał się rozpocząć pucz przeciw Gorbaczowowi w Moskwie. Jan Paweł II w posłaniu do młodych pisał: „Pośród narodów dostrzega się zdecydowanie gorące pragnienie jedności, będącej w stanie zburzyć wszelkie bariery zobojętnienia i nienawiści; to wielkie zadanie odnosi się szczególnie do was, młodzi, abyście budowali społeczność bardziej sprawiedliwą i bardziej solidarną”. W „TP” Janusz Poniewierski zanotował z kolei taki obrazek: Jan Paweł II próbował zliczyć wszystkie narody biorące udział w spotkaniu. Doszedł do 77. „Kiedy Ojciec św. mówił np. o Republice Dominikańskiej, na Wałach wybuchł entuzjazm (siedział tam m.in. dominikanin z Poznania, o. Jan Góra). – Nie ta z Poznania, tylko ta prawdziwa – skomentował Papież”.
Czas zapomnienia
Wróćmy do początków. Podczas drugiego spotkania Jana Pawła II z młodzieżą w Rzymie, w Niedzielę Palmową 1985 r. (oficjalnie uznawanego za pierwsze ŚDM), pielgrzymi z Polski otrzymali do swojej dyspozycji położony w pobliżu Lateranu kościół św. Antoniego. Jak donosił obecny podczas jednej z odprawianych tam mszy ks. Adam Boniecki, w modlitwach dziękowali Bogu m.in. za to, że „mogli tu przyjechać, że otrzymali paszporty, w czym widzieli znak »iż dla Boga nic nie jest niemożliwe«; za coraz głębszą jedność wśród młodych wierzących w Polsce (to podziękowanie wypowiedział jeden z obecnych księży)”. 
O tym, jakie oczekiwania mają dziś w związku z ŚDM młodzi polscy katolicy, piszemy na kolejnych stronach. A z jakim nastawieniem przyjeżdżają do Krakowa pielgrzymi z zagranicy? 
– Chciałabym, aby papież pomógł nam uwierzyć, że w świecie jest więcej światła niż ciemności – mówiła mi kilka tygodni temu Rebekah, młoda mieszkanka Londynu. – Zmartwień wokół mamy wiele. Wszyscy boimy się terroryzmu, co dzień dowiadujemy się o nowych problemach. Ale w Polsce spróbujemy przestać o tym myśleć. Taki czas też jest potrzebny.
Jej słowa – choć dla niektórych zabrzmią być może naiwnie – znajdują potwierdzenie w historii ŚDM. W Toronto Jan Paweł II uspokajał młodych po zamachach Al-Kaidy w USA; przed trzema laty w Brazylii, jednym z najbardziej rozwarstwionych ekonomicznie rejonów świata, Franciszek mówił o społecznej solidarności. Nie inaczej będzie w Krakowie. „Pragnę się z wami spotkać, aby dać światu nowy znak harmonii, mozaikę różnych twarzy, tak wielu ras, języków, ludów i kultur, ale zjednoczonych w imię Jezusa, który jest obliczem miłosierdzia” – napisał młodym na kilka dni przed przylotem do Polski papież Franciszek. 
Na takie słowa będą tu czekać pielgrzymi. Jak zawsze od 32 lat, tak i teraz, w lipcu 2016 r. – miesiącu, w którym w zamachu dżihadystów we Francji (trzecim z kolei) zginęły 84 osoby; trwały masowe aresztowania po nieudanym zamachu stanu w Turcji; Theresa May jako druga kobieta w historii stanęła na czele brytyjskiego rządu; amerykańska sonda „Juno” dotarła na orbitę Jowisza. ©℗",MARCIN ŻYŁA,25.07.2016,https://www.tygodnikpowszechny.pl/w-32-lata-dookola-globu-34679
49,BÓG PRZEPROWADZIŁ SIĘ NA POŁUDNIE,"- Ksiądz Arcybiskup tańczył podczas Mszy?- Oczywiście, np. w rycie zairskim tańczy cała procesja, idąca do ołtarza. To jest jakby kontredans: trzy kroki do przodu, dwa kroki do tyłu. Może dlatego afrykańska Msza trwa tak długo...","MAREK ZAJĄC: - Przez ponad dwadzieścia lat pracował Ksiądz Arcybiskup w Rwandzie. Jak misjonarz rozpoczyna rozmowę o Jezusie z nieznanym człowiekiem, na dodatek wychowanym w zupełnie obcym kręgu kulturowym?
ABP HENRYK HOSER: - W naszych czasach, nawet w odległym buszu czy dżungli, trudno odszukać człowieka, który nigdy nie słyszał o Jezusie. Niemal każdy spotkał się z chrześcijanami. Na początku powinniśmy się dowiedzieć, co rozmówca wie o Chrystusie, jakie ma o Nim wyobrażenie. Gdy potem sami opowiadamy, przychodzi zmierzyć się z poważnym wyzwaniem: musimy równocześnie odkryć przed rozmówcą zarówno bóstwo, jak i człowieczeństwo Jezusa. Tymczasem człowiek często woli rozdzielić obie rzeczywistości. Dlatego wielu ludzi ucieka w religie Wschodu, które głoszą idee wyzwolenia się z człowieczeństwa. W pierwszych wiekach chrześcijaństwa herezje negowały bóstwo Jezusa, dziś nie potrafimy zaakceptować jego człowieczeństwa.
Wiara odruchów warunkowych
- Nie przeraził się Ksiądz Arcybiskup po przyjeździe z Kigali do Francji?
- O tak, Europa napawała mnie smutkiem. Pamiętałem Francję, która była pierwszą córką Kościoła. Kraj, gdzie w średniowieczu powstały uniwersytety, gdzie wznoszono strzeliste katedry, służące jako biblia pauperum, architektoniczny katechizm dla ubogich. Tam przez wieki rodziły się zastępy świętych i błogosławionych, tam kwitła chrześcijańska kultura materialna i duchowa. Tymczasem z Rwandy trafiłem do kraju elit katolickich. Elit wspaniałych, nawet bardzo młodych, wywodzących się z pokolenia - jak sami mówią - Jana Pawła II, ale przecież bardzo nielicznych. Zaskoczeniem było dla mnie, że Francuzi okazali się tak podatni na ateizm, agnostycyzm czy radykalny immanentyzm, które przyniosła Wielka Rewolucja. To zresztą trwa nadal: gdy świat składał ostatni hołd Janowi Pawłowi II, we Francji - a jakże, w duchu republikańskim - spierano się, czy opuścić flagi do połowy masztów.
- Czyli Europa stała się dziś regionem misyjnym, niczym Afryka bądź Daleki Wschód?
- Pod wieloma względami Europa stała się o niebo cięższym terenem misyjnym niż Afryka czy Azja. Zaryzykowałbym nawet tezę, że nigdzie nie głosi się Jezusa z takim mozołem jak na Starym Kontynencie. Kontynencie - powiedzmy sobie szczerze - w dużym stopniu postchrześcijańskim. Chrześcijaństwo nadal funkcjonuje w sferze kultury i dziedzictwa, pewnych instytucji i prawodawstwa, jednak obumiera fundamentalna referencja do Chrystusa. Europejczycy, którzy zechcą na nowo odkryć Jezusa, muszą wpierw wyzbyć się balastu obiegowych opinii, które na ogół chrześcijaństwo degradują, a nie promują. Stanęliśmy w Europie przed koniecznością rehabilitacji chrześcijaństwa.
- A może przez wieki Europa była nominalnie chrześcijańska, ale w gruncie rzeczy brakowało świadomie wierzących? Może chrześcijaństwo nie wynikało ze świadomego wyboru, ale powierzchownego rozumienia tradycji albo społecznego, a nawet prawnego nacisku?
- W Belgii mówi się, że dawne chrześcijaństwo, nazywane przedsoborowym, miało wymiar czysto socjologiczny. To nieprawda. Wystarczy pomyśleć o tym, co przekazali nam dziadkowie, którzy dorastali i odeszli w czasach właśnie przedsoborowych. Ich wiara nie była fasadowa, płytka, pozbawiona refleksji. Ich chrześcijaństwo nie ograniczało się do społecznych odruchów warunkowych. Jakości wiary nie mierzy się jako odwrotnie proporcjonalnej do liczby wierzących.
- W Europie głosi się również pogląd, że sekularyzacja idzie w parze z nowoczesnością: im w większym stopniu zmodernizowane i bogatsze społeczeństwo, tym słabsza wiara w Boga.
- To fałszywe uogólnienie. Stany Zjednoczone są krajem wierzącym i mocno zaangażowanym w sprawy religii, a zarazem synonimem postępu, generatorem odkryć naukowych i technicznych. Inny przykład: Korea Południowa - państwo na wskroś nowoczesne, jeden z liderów globalnego wyścigu technologicznego. Niedawno studiowałem plany utworzenia koreańskich placówek... misyjnych w Bangladeszu. Niegdyś misjonarzy wysyłała w świat Europa, dziś - Korea. Cóż, znak czasów.
- Jeżeli nie modernizacja, jaka inna przyczyna stoi za tym, że kościoły Europy opustoszały?
- Na pewno ulegliśmy duchowi epoki, jaki zapanował po przemianach roku 1968. To dla mnie cezura między dawną i współczesną Europą. To wtedy odrzucono wszelkie autorytety. Tamtą rewolucję wymierzono w rodziców, między innymi w Boga jako najwyższego Ojca. Jednak w gruncie rzeczy buntownicy walczyli w przeświadczeniu, że rodzice nie ulegną zniszczeniu, że zawsze będą stawiać opór. Tymczasem okazało się, że zostaliśmy sierotami. Teraz nie ma przeciwko komu walczyć. Powstała przygnębiająca pustka aksjologiczna, która rodzi uczucie zagubienia i niepewności. Każdy z nas stoi wobec ciągłych wyborów indywidualnych - w domu, w pracy, w życiu osobistym. Tyle że pozbawiono nas czytelnych kryteriów dokonywania tych wyborów. Stąd młodzi, pozbawieni mechanizmów obronnych, nieświadomie poddają się naciskom koniunktury i marketingu, manipulacjom i złudnym mirażom.
- A może obserwujemy ponowny schyłek Cesarstwa Rzymskiego? W minionym półwieczu Europa przestała nadawać kurs innym kontynentom, światowe przywództwo przejęły Ameryka i Azja. Europa stała się cywilizacją rozrywki, gdzie giną etos pracy i wiara w Boga.
- Dostrzegam wiele analogii ze starzejącym się i dekadenckim Imperium, gdy zalała go wędrówka ludów. Tamci nomadowie nie szczycili się kulturą wysoką czy osiągnięciami technicznymi, nieśli jednak w sobie ogromną witalność, która dawno opuściła Cesarstwo. I dziś sklerotyczna Europa pochłania masy imigrantów, którzy - jak przed wiekami - nie przynoszą wielkich zdobyczy cywilizacyjnych i kulturowych, są jednak gotowi poświęcić się sprawom, które rozstrzygają o przeżyciu narodów i cywilizacji - inwestują w człowieka, w potomstwo, w przyszłe pokolenia.
Kto ma dzieci, nie może koncentrować się na rozrywce, lecz musi pracować. Tymczasem w Europie zabrakło rąk chętnych do pracy. Widzimy szereg zawodów służebnych czy fizycznych, których Europejczycy brzydzą się wykonywać - śmieciarz, sprzątaczka, robotnik na budowie... Umiera etos pracy, ponieważ w społeczeństwie ludycznym nie ceni się wysiłku. To wyłącznie narzędzie zdobywania środków materialnych i przykry ciężar pańszczyźniany, a nie szansa samorealizacji. Nie będzie jednak tragedii, jeżeli Europa się nie obudzi z tych koszmarów. Nowe ludy zaszczepią na kontynencie nowe życie.
- Tyle że Europa nie będzie chrześcijańska, ale np. muzułmańska.
- Tak może się stać. Jestem jednak zwolennikiem teorii, że muzułmański fundamentalizm, przejawiający się w atakach terrorystycznych, stanowi symptom ruchów obronnych, może nawet agonalnych. Sztywna i rygorystyczna odmiana islamu, rozumianego np. w kategoriach naiwnego teokratyzmu, nie wytrzyma zderzenia z masowym obiegiem informacji i globalnym społeczeństwem, którego nie da się podporządkować ani kontrolować. Tymczasem islamski fundamentalizm nie pozostawia miejsca na wątpliwości i poszukiwania, a tych we współczesnym świecie nie unikniemy.
- A chrześcijaństwo pozostawia przestrzeń na wątpliwości i poszukiwania?
- Cóż, każdy ma własne chrześcijaństwo. Prawdziwe chrześcijaństwo jest zawsze propozycją. Szacunek dla sumienia to katolicki dogmat; wiara stanowi owoc samodzielnego wyboru, a nie przymusu. Wiara narzucona nie ma wartości w oczach ani Boga, ani Kościoła.
- Ksiądz Arcybiskup mieszkał przez wiele lat we Francji i Belgii; czy naiwna jest nadzieja, że w tych krajach nastąpi kiedyś chrześcijański renesans?
- Chrześcijaństwo charakteryzuje się niesłychaną witalnością. Nawet jeżeli gdzieś pozostały wyłącznie popioły, pod nimi żarzą się węgle, które dadzą nowy Ogień i nowe Światło. W Europie minie duchowa posucha, bo człowiek jest skazany na transcendencję, na przekraczanie samego siebie. Umiera, gdy zamknie się w sobie.
- Czy Polacy mogą stać się zaczynem odnowy chrześcijaństwa w Europie?
- Nie wiem, czy dorośliśmy do tej roli. Nie potrafimy wygrywać czasów pokoju, znakomicie sprawdzamy się natomiast w obliczu dramatycznych przełomów. Po śmierci Jana Pawła II zareagowaliśmy bez porównania z innymi narodami. Teraz jednak wraca codzienność, a wraz z nią małostkowość, pieniactwo i miałkość. Zbyt łatwo sprzedajemy nasze szlachectwo.
Ostatni filar Afryki
- W latach 80. mówiło się, że Afryka jest nadzieją Kościoła, dziś oczekiwania wiąże się przede wszystkim z Ameryką Południową i Azją. To znaczy, że Czarny Ląd zatracił ewangelizacyjny impet?
- Kościół w Afryce wciąż się rozwija; tamtejsze diecezje w dużej mierze uniezależniły się od misjonarzy. Dlatego nie martwi mnie los chrześcijaństwa w Afryce, mnie martwi sama Afryka. Kontynent ten dotknęły wielkie tragedie - nędza, głód, wojny i choroby, a zarazem wielka drapieżność. Eksploatacja złóż mineralnych, handel. Ochrona lasów tropikalnych czy rzadkich gatunków zwierząt - owszem, budzą zainteresowanie świata. Ale Afrykańczycy nie obchodzą nikogo. Ośrodki globalnego administrowania i gospodarki uznały społeczeństwa afrykańskie za niewypłacalnych dłużników, w których nie ma sensu inwestować. Są bezwartościowi, bo niczego nie kupią. A skoro niczego nie kupią, skazano ich na powolne umieranie. Wiele mocarstw podtrzymuje w Afryce chaos i anarchię. Stoi za tym czysta kalkulacja: gdy osłabną lub rozsypią się młode państwa, tym samym znikną pośrednicy. Z wielkich bogactw naturalnych będzie można korzystać przy minimalnych kosztach. Chociaż dawno temu zniknęły ostatnie kolonie, władcy tego świata nadal eksploatują Afrykę jak podbite terytorium.
Kościół jest jednym z ostatnich filarów Afryki, mało kto poza nim upomina się o prawa Czarnego Lądu. W wielu regionach jest zarazem ostatnią sprawnie działającą instytucją. To paradoks: Kościół jako instytucja odstręcza wielu Europejczyków, tymczasem dla Afrykańczyków stanowi ostatnią nadzieję na przeżycie. Zamiast administracji działa sieć parafii i placówek misyjnych, ekonomaty diecezjalne zastąpiły system socjalny, chrześcijańskie ośrodki zdrowia pełnia rolę ogólnodostępnych szpitali, katolickie szkoły stały się szansą dla ubogich dzieci.
- Afryce grozi także zniszczenie przez pandemię AIDS.
- To śmiertelne zagrożenie. Choroba totalna, która pociąga za sobą korowód nieszczęść. Powoduje zapaść społeczną, bo zabija ludzi, którzy w rozwijających się krajach byli potencjalnymi producentami. Po wtóre, generuje wielotysięczne rzesze sierot, które nie mogą liczyć na wsparcie. Po trzecie, przyczynia się do rozkładu rodziny. Na szczęście np. w Ugandzie rejestrujemy spadek liczby zachorowań.
Kościół bywa krytykowany, nawet obciążany naiwnymi oskarżeniami, że przyczynia się do śmiercionośnego pochodu wirusa HIV, gdyż głosi wstrzemięźliwość seksualną, a nie promuje korzystania z prezerwatyw. Tymczasem zapominamy o jednym: grypa przenosi się drogą kropelkową i możemy się nią zarazić wszędzie - w autobusie, na ulicy, w domu. Natomiast AIDS jest w dużej mierze chorobą zachowań. Inaczej mówiąc: jedyną skuteczną profilaktykę gwarantuje w tym przypadku unikanie określonych działań i nieodpowiedzialnych zachowań, np. stosunków pozamałżeńskich, seksualnego nomadyzmu. To właśnie przyniosło efekty w Ugandzie.
- Czy przeszkodą w ewangelizacji Afryki nie jest fakt, że wiara i teologia katolicka przesiąknęły duchem Zachodu, jego ideami filozoficznymi i racjonalnym traktowaniem świata?
- My nie głosimy Ewangelii za pomocą idei filozoficznych. Zaczynamy od kerygmy, czyli głoszenia osoby i czynów Chrystusa. Poza tym Słowo Boże ma inną dynamikę niż ludzkie. Słowo Boże sprawia to, co oznacza: zaakceptowane staje się ciałem, przemienia słuchaczy. Na misjach głosimy Słowo podobnie jak Piotr czy Paweł po zmartwychwstaniu Jezusa i zesłaniu Ducha Świętego. Dlatego nie należy się obawiać, że intelektualna otoczka chrześcijaństwa - zgoda, że filozofię Zachodu zaprzęgnęliśmy na usługi teologii - stanowi jakąkolwiek przeszkodę. Refleksja, zamiar głębszego poznania i zdefiniowania wiary, przychodzi dopiero po nawróceniu.
- Co Afryka wniosła do katolickiej teologii?
- W 1994 r. jako ekspert uczestniczyłem w Synodzie dla Afryki. Tam w przeżywanie Boga wniesiono kontekst rodziny. W Europie - z różnych względów, nie tylko biblijnych - pasowało nam określenie Kościoła jako Ludu Bożego. Tymczasem Afrykańczycy zaproponowali, aby Kościół pojmować jako rodzinę dzieci Bożych. Skoro mamy jednego Ojca, którym jest Bóg, i jedną Matkę, czyli Kościół - jesteśmy autentycznymi braćmi i siostrami. Taka idea pozwala przezwyciężyć podziały etniczne i trybalne, prawdziwą zmorę Afryki. Zresztą również zmorę Europy, żeby wspomnieć wojnę na Bałkanach albo głosy rozczarowania, że Benedykt XVI jest Niemcem...
- Misjonarze żartują, że ksiądz bez żony i dzieci cieszy się w Afryce mniejszym autorytetem. Żarty żartami, ale przecież wraz z chrześcijaństwem niesiemy również elementy sprzeczne z miejscowymi tradycjami, np. poligamią.
- To bywa problemem, ale nie tylko w Afryce. Aczkolwiek muszę powiedzieć, że akurat celibat nie stanowi przeszkody. W Afryce, owszem, zakorzenił się kult biologicznego rodzicielstwa. Afrykańczycy nazywają jednak księży ojcami, a zakonnice - matkami, bo szanują duchowy wymiar rodzicielstwa. Wielkim autorytetem cieszą się w wiosce ludzie starsi, uznawani za przewodników, wychowawców i skarbnice mądrości, choć już nie mogą płodzić potomstwa.
- Nie ma skutecznego ewangelizowania bez inkulturacji. Czym np. różniły się Msze, które Ksiądz Arcybiskup odprawiał w Kigalii, Brukseli i Rzymie?
- Nie różniły się w najważniejszym: dynamice i misterium. Jądro liturgii się nie zmienia, każda Msza ma identyczną dramaturgię. Dramaturgię, bo przecież celebrujemy śmierć i zmartwychwstanie. Różna była natomiast oprawa liturgiczna. Oto przykład: święcenia biskupie przyjmowałem w Rzymie, w Kolegium Urbanum, założonym dla kleryków z krajów misyjnych. Dary eucharystycznie niosły - tańcząc - siostry z Afryki. To był ewenement, wszyscy powstali z miejsc, słuchali muzyki i przyglądali się ruchom pełnym godności, ale i wdzięku. Sam nie byłem zdziwiony, bo w Afryce tak wygląda cała Msza.
- Ksiądz Arcybiskup tańczył podczas Mszy?
- Oczywiście, np. w rycie zairskim tańczy cała procesja, idąca do ołtarza. To jest jakby kontredans: trzy kroki do przodu, dwa kroki do tyłu. Może dlatego afrykańska Msza trwa tak długo...
- Kościół w Afryce wciąż się rozwija, ale obawy budzi fakt, że islam wypiera chrześcijan z północnych regionów kontynentu.
- Religię muzułmańską propaguje się dzięki ogromnym środkom finansowym, petrodolary płyną nie tylko do Afryki, ale również do Azji. Afrykańczycy bronią się przed islamem w krajach podsaharyjskich czy w północnych obszarach wielkich państw: w Nigerii, w Sudanie, w Czadzie, w Etiopii. Również Wybrzeże Kości Słoniowej stało się punktem zwarcia między nadchodzącym z Północy islamem i zakorzenionym na Południu chrześcijaństwem. To jakby linia frontu, która przebiega przez Maghreb.
Ta konfrontacja wyszła jednak katolikom na dobre: biorą sprawy we własne ręce, ich wiara stała się żywsza. Niedawno rozmawiałem z księdzem, który odwiedził północne regiony Nigerii. Zaobserwował tam zjawisko niezwykłe: wokół kościołów spontanicznie gromadzą się ludzie, często młodzi, odczytują na głos Biblię albo uczą się katechizmu. Buduje się ogromne katedry, a na pytanie dlaczego wznoszą świątynie dla dwóch tysięcy wiernych, skoro w okolicy mieszka pięciuset, Nigeryjczycy odpowiedzą: “Bo budujemy dla przyszłości. Kiedyś nasze katedry wypełnią się do ostatniego miejsca"".
Boże pole
- Przenieśmy się do Azji: wspólnota chrześcijan wprawdzie niewielka, ale rozwija się w błyskawicznym tempie.
- To prawda. Biorąc pod uwagę liczbę mieszkańców Indii, Chin czy Indonezji, chrześcijanie stanowią niewielki procent. Gdy jednak patrzę na mapę Kościoła w świecie, widzę, że tamte obszary pokrywa gęsta siatka diecezji i jeszcze gęstsza siatka parafii. Do Kongregacji Ewangelizacji Narodów wciąż płyną stamtąd podania i prośby o zorganizowanie nowicjatów, domów wychowawczych i pozwolenie na budowę nowych kościołów. Codziennie czytam po kilkadziesiąt raportów z krajów azjatyckich. Muszę przyznać, że zanim przyszedłem do Kongregacji, nie uświadamiałem sobie, że azjatyckie chrześcijaństwo odznacza się tak wielką dynamiką. I nie ma wątpliwości, że ciężar zaangażowania ewangelizacyjnego będzie przesuwać się w kierunku Azji. Ten kontynent zdominuje kiedyś chrześcijańską Północ. We Francji mówią nawet, że “Bóg zmienił adres i przeniósł się na południową półkulę"". To nie żart, w południowych regionach globu żyje 87 proc. chrześcijan. To ogromne Boże pole, a ziarno na nim zaczyna kiełkować. Sam nie potrafię nic wyjaśnić, ale takie jest Królestwo Boże - wzrasta dla nas niewidzialnie i niesłyszalnie.
- Kongregacja Ewangelizacji Narodów się cieszy, ale Kongregacja Nauki Wiary dostrzega w Azji zagrożenie synkretyzmem religijnym i rozmyciem się chrześcijaństwa w buddyzmie czy hinduizmie. Deklaracja ""Dominus Iesus"" z 2000 r. stanowiła po części odpowiedź na pytania, napływające do Watykanu właśnie z tamtych regionów świata.
- W kontaktach z niechrześcijanami powinniśmy postępować w duchu Asyżu, gdzie Jan Paweł II modlił się z przedstawicielami innych religii o pokój na świecie. Podtrzymać trzeba wiarę w Boga jako taką. Deklaracja “Dominus Iesus"" była potrzebna, abyśmy nie zapomnieli, w co naprawdę wierzymy. Sprawa rozpoczęła się wraz z soborową konstytucją “Lumen gentium"", która stanowiła, że człowiek nie może zbawić się poza Kościołem, czyli Jezusem Chrystusem, którego Kościół jest sakramentem. Może natomiast dostąpić zbawienia poza granicami Kościoła widzialnego. Co z kolei nie znaczy, że Jezus, Mahomet czy Budda są równoważnymi pośrednikami na drodze do Boga. Nie: jedynym zbawicielem - drogą, prawdą i życiem - jest Chrystus. By użyć porównania medycznego, chrześcijaństwo stanowi krążenie główne i prawidłowe, a inne religie - oboczne. Jesteśmy przekonani, że powinniśmy głosić Jezusa, bo Chrystus stanowi najprostszą i jedyną drogę do Boga. W przeciwnym razie nie jeździlibyśmy na misje.
- Ameryka Południowa: 44 proc. katolików. Ale czy tamtejszy Kościół odgrywa rolę na miarę tych liczb, czy przypomina śpiącego kolosa?
- To nie śpiący kolos, ale bardzo aktywna, żywotna i samodzielna wspólnota. W Polsce nie mamy o tym pojęcia, ale Kościół latynoski opiera się przede wszystkim na aktywności świeckich. Zresztą nie przez przypadek wśród papabile wymieniano kilku tamtejszych kardynałów. Ewangelizacja trwała tam pięćset lat, od czasów Kolumba, i dla Kongregacji Ewangelizacji Narodów Ameryka Południowa przestała być terenem misyjnym. Jednak w ostatnim czasie nad tym Kościołem zebrały się ciemne chmury: zagrożenie ze strony sekt, także pochodzenia chrześcijańskiego. Sytuacja przypomina północną Afrykę: sekty zdobywają ubogą ludność dzięki sporym zastrzykom finansowym.
- To znaczy, że ewangelizacja w biednych krajach Południa musi iść w parze z promowaniem sprawiedliwości. Pytanie, czy ową sprawiedliwość należy rozumieć wyłącznie w kategoriach duchowych, czy również w kategoriach społecznych i ekonomicznych?
- Sprawiedliwość nie jest podzielna, jak człowiek nie jest rozdarty na ciało i duszę. Zmniejszenie nierówności między Południem i Północą należy do wielkich wyzwań nie tylko dla chrześcijaństwa, ale i dla każdego człowieka. Ameryka Południowa jest potencjalnie bogata, ale - niestety - kapitał trafia do wąskich grup społecznych. Reszta umiera z głodu na progu bogacza.
Nam w Europie wydaje się, że rozmontowaliśmy system feudalny, odtąd światem rządzą równość, wolność i braterstwo. Tymczasem feudalizm ma się świetnie. Kiedyś arystokracja wykorzystywała mieszczan i chłopów, a teraz bogata Północ eksploatuje biedne Południe. Zaszła nawet zmiana na gorsze: w feudalnym średniowieczu pan dbał o chłopa, bo wiedział, że bez chłopów nie będzie miał ani podatków, ani armii, ani żywności. Teraz zaś mało kogo obchodzi los ubogich, nawet gdy umierają z głodu.
Abp Henryk Hoser jest pallotynem. Z wykształcenia lekarz, przez 21 lat pracował jako misjonarz w Rwandzie, potem mieszkał we Francji i Belgii. Na początku 2005 r. został drugim sekretarzem Kongregacji Ewangelizacji Narodów. Przewodniczy również Papieskim Dziełom Misyjnym.",,01.05.2005,https://www.tygodnikpowszechny.pl/bog-przeprowadzil-sie-na-poludnie-127833
50,KRONIKA RELIGIJNA,Stolica Apostolska,"Do rozważania tajemnicy Eucharystii w powiązaniu z problemami naszych czasów zachęcił Jan Paweł II podczas niedzielnej Mszy w Bazylice św. Piotra. Papież ogłosił rozpoczęcie Roku Eucharystii. Liturgię pod przewodnictwem sekretarza stanu, kard. Angelo Sodano, koncelebrowali m.in. kardynałowie Roger Etchegaray, Achille Silvestrini i Eduardo Martinez Somalo. W homilii Papież pozdrowił uczestników zakończonego w tym dniu w meksykańskiej Guadalajarze 48. Międzynarodowego Kongresu Eucharystycznego (watykańska Msza była transmitowana tam za pomocą telemostu). Hasło Kongresu: “Eucharystia światłem i życiem nowego tysiąclecia"" Jan Paweł II określił jako zaproszenie do rozważania tajemnicy eucharystycznej. Podkreślił, że światła potrzebuje serce człowieka - obciążonego grzechem, często zdezorientowanego i zmęczonego, wystawionego na próby cierpień. Światła potrzebuje też świat w trudnym poszukiwaniu pokoju, który wydaje się tak odległy na progu tysiąclecia, wstrząsanego i upokarzanego przez przemoc, terroryzm i wojnę: “Tajemnica życia! Jakież pragnienie jest silniejsze od niego? Mimo to kładą się na nim groźnymi cieniami kultura, odmawiająca szacunku życiu na każdym jego etapie; obojętność, która pozostawia niezliczone osoby na pastwę głodu i niedorozwoju; badania naukowe, służące niekiedy egoizmowi silniejszych"" - powiedział Papież. W Kongesie w Guadalajarze wzięło udział 250 biskupów (50 kardynałów), ponad tysiąc księży i teologów oraz pielgrzymi z 87 krajów.
Papież planuje na przyszły rok 10. pielgrzymkę do ojczyzny - poinformował rzymski dziennik “Il Messaggero"". “Myślę, że papieska wizyta w przyszłym roku w Polsce jest niewykluczona, ale czy to już pewne, tego nie wiem"" - skomentował przewodniczący Episkopatu Polski, abp Józef Michalik.
Z okazji ramadanu Papieska Rada ds. Dialogu Międzyreligijnego wystosowała orędzie do muzułmanów. Przewodniczący Rady, abp Michael Fitzgerald, podkreślił w Radiu Watykańskim, że przesłanie jest wyrazem przyjaźni “w delikatnym momencie, szczególnie w krajach, gdzie chrześcijanie są w mniejszości"". Ramadan jest trzydziestodniowym postem ustanowionym na pamiątkę objawienia przez Archanioła Gabriela Mahometowi księgi Koranu (od wschodu do zachodu Słońca muzułmanie mają zakaz jedzenia, picia, palenia tytoniu oraz stosunków seksualnych). Tradycja wysyłania przez Stolicę Apostolską muzułmanom życzeń z okazji ramadanu sięga 1972 r.
W przeddzień 26. rocznicy wyboru Jana Pawła II odbył się w Watykanie koncert chóru, baletu i orkiestry Armii Rosyjskiej. Wizytę zespołu zorganizowało rosyjskie ministerstwo obrony. W krótkim przemówieniu na zakończenie koncertu Papież stwierdził, że pieśni i tańce ludowe “są najbardziej nieskażonym odbiciem charakteru szlachetnego narodu rosyjskiego"". Wszystkich artystów tzw. chóru Aleksandrowa Jan Paweł II powierzył opiece Matki Bożej Kazańskiej, której ikona - jak przypomniał - powróciła niedawno “do szczególnie mi drogiej ziemi rosyjskiej"". Na bis wykonano po polsku znaną pieśń żołnierską “Oka"".
Kościół w świecie...
Katolicy obrządku syromalabarskiego chcą utworzenia dla nich patriarchatu - poinformował kard. Varkey Vithayathil, zwierzchnik wspólnoty i arcybiskup większy Ernakulam-Angamaly w Indiach. Przemawia za tym - zdaniem hierarchy - apostolskie pochodzenie Kościoła (wedle tradycji założył go Tomasz Apostoł) oraz jego rozwój (obeceni 26 diecezji z 3,6 mln wiernymi; najwyższy w Kościele katolickim wskaźnik powołań kapłańskich i zakonnych - na 80 wiernych przypada jeden ksiądz, osoba zakonna lub seminarzysta). Rzecznik prasowy Kościoła syromalabarskiego dodał, że powołanie patriarchatu w Indiach nie spotkałoby się ze sprzeciwem innych Kościołów.
W siedzibie patriarchy Konstantynopola w Stambule eksplodowały granaty, rzucone - jak przypuszcza policja - przez nacjonalistów tureckich. Szkody były niewielkie, nikt nie ucierpiał. Bartłomiej I oświadczył, że za atakiem stoją “środowiska i ludzie przeciwni wejściu Turcji do Unii Europejskiej, którzy chcą postawić władze kraju przed problemami, aby nie dopuścić do rozpoczęcia rozmów akcesyjnych"". Parę tygodni wcześniej doszło do starć policji z demonstrantami, którzy obrzucili gmach patriarchatu kamieniami i spalili kukłę Bartłomieja (protestowali przeciwko rządowym planom poszerzenia praw prawosławnej mniejszości).
W wieku 90 lat zmarł emerytowany arcybiskup Santiago de Chile, kard. Juan Francisco Fresno Larrain (14 września). Po śmierci chilijskiego purpurata Kolegium Kardynalskie liczy 188 członków; 122 ma prawo głosu podczas konklawe.
Nowego arcybiskupa Yorku poszukuje się poprzez prasowe ogłoszenie. Nominat zajmie w hierarchii Kościoła Anglii drugie miejsce, po arcybiskupie Canterbury. Pomysł ma umożliwić wiernym zaproponowanie kandydatów, co jest częścią starań Kościoła o demokratyzację wyboru biskupów: “Chcemy zerwać z wrażeniem, że o wszystkim decyduje »klub oldbojów«"" - wyjaśnił rzecznik arcybiskupstwa. Arcybiskup Yorku sprawuje władzę pasterską nad połową kraju, jest członkiem Izby Lordów, zarabia rocznie ok. 77 tys. euro i rezyduje w pałacu z XIII w.
Tony Blair zdementował pogłoski, że zamierza przejść na katolicyzm. Premier brytyjskiego rządu jest anglikaninem, ale regularnie uczestniczy - i przyjmuje Komunię - w katolickich Mszach, towarzysząc małżonce i dzieciom, ochrzczonym w Kościele katolickim. O planach jego konwersji mówił m.in. ks. Timothy Russ, kapelan Blairów. Przypomina się również, że w lutym 2003 r. premier przyjął Komunię z rąk Jana Pawła II. “Blair nie chce ogłaszać konwersji ze względu na sytuację w Irlandii Północnej. Jednak moim zdaniem oficjalnie wstąpi do Kościoła rzymskokatolickiego, jak tylko przestanie być premierem"" - twierdzi Anthony Howard, angielski dziennikarz, dobrze znający Blaira.
... i w Polsce
Jan Paweł II mianował ks. prałata Tadeusza Płoskiego biskupem polowym Wojska Polskiego (16 października). 48-letni doktor prawa kanonicznego był dotychczas kanclerzem Kurii Polowej w stopniu pułkownika. Pracował także jako kapelan Biura Ochrony Rządu.
Włodzimierz Cimoszewicz został przewodniczącym rządowej Komisji Konkordatowej - zdecydował premier Marek Belka. Nominacja dla ministra spraw zagranicznych “daje szansę na dobrą współpracę"" - uważa bp Tadeusz Pieronek, szefujący komisji ze strony kościelnej. Zdaniem biskupa, Cimoszewicz jest człowiekiem “odpowiedzialnym, szukającym punktów stycznych i kierującym się dobrem państwa, jakim niewątpliwie jest wynegocjowany i faktyczny spokój w stosunkach między Kościołem a państwem"". Ostatnie obrady obu komisji odbyły się w styczniu zeszłego roku, gdy przewodniczącym był ówczesny wicepremier Marek Pol.
Kard. Józef Glemp otworzył i poświęcił Muzeum księdza Popiełuszki w podziemiach kościoła św. Stanisława Kostki na Żoliborzu (16 października). W uroczystości uczestniczyła matka kapłana, Marianna Popiełuszko. Tymczasem IPN przeniósł z Lublina do Katowic śledztwo w sprawie inspirowania zbrodni na kapelanie “Solidarności"". Okazało się, że prokurator Andrzej Witkowski z lubelskiego oddziału Instytutu był przesłuchiwany przez Sąd Wojewódzki w Warszawie jako świadek w procesie przeciwko generałom Ciastoniowi i Płatkowi, oskarżonym o kierowanie zabójstwem ks. Popiełuszki.
“Beczka"" - duszpasterstwo akademickie krakowskich dominikanów - świętowała 40-lecie. Podczas obchodów jubileuszu zorganizowano m.in. dyskusję “Duszpasterze o duszpasterstwie (na zdjęciu: opiekunowie “Beczki"" o. Joachim Badeni, o. Tomasz Pawłowski, o. Jan Andrzej Kłoczowski).
Nosiciele wirusa HIV, chorzy na AIDS, ich rodziny i przyjaciele pielgrzymowali na Jasną Górę. W pielgrzymce wzięło udział 89 osób. Bp Antoni Długosz, duszpasterz narkomanów i uzależnionych, apelował w homilii: “Stwórzmy solidarną rodzinę, w której będziemy kierowali się przesłaniem, że wszyscy jesteśmy braćmi i siostrami"". Do Częstochowy przyjechała Jolanta Kwaśniewska, która wspiera chorych m.in. przez fundację “Porozumienie bez barier"": “Moje zaangażowanie w niesienie pomocy najbardziej potrzebującym, jest realizacją wezwania Ojca Świętego, który jest dla mnie drogowskazem"" - powiedziała żona prezydenta. Oficjalne dane mówią o dziewięciu tysiącach nosicieli HIV w Polsce.",,24.10.2004,https://www.tygodnikpowszechny.pl/kronika-religijna-124551
51,O CZYM ŚNIĄ POLACY?,Zobacz co w najnowszym numerze „Tygodnika Powszechnego”,"Co się śni mieszkańcom stolicy? Sprawdził to Jędrzej Bączyk, twórca filmu „Śni się Warszawie”. Mówi, że spośród dwustu snów, które wraz ze współpracownikami zebrał od warszawiaków, większość – niezależnie od wieku osób śniących – dotyczy powstania. Ich bohaterowie najczęściej ukrywają się, walczą lub uciekają. Miasto z ich snów jest już zwykle zniszczone. Są również sny apokaliptyczne. Np. taki: stolica zostaje zaatakowana bronią atomową. Jednak trzy pomniki, które nagle wyrastają do wysokości kilkudziesięciu metrów – Małego Powstańca, Bohaterów Warszawy i Powstańców Warszawskich – tworzą nad miastem sklepienie-tarczę, o które rozbijają się wszystkie jądrowe pociski.
Sny to dobre narzędzie do oceny stanu duchowego narodu, ukazania związku procesów społecznych z tym, co się śni – mówi dr Zenon Waldemar Dudek, psychiatra i psychoterapeuta, autor książki „Jungowska psychologia marzeń sennych”. – Porównując treść snów z różnych kultur, widać różnice. Eskimosi śnią śnieg, Arabowie oazę, Polacy śnią las. Nasze ego jest najwyraźniej naznaczone bezradnością, uniżeniem, błądzeniem, nieumiejętnością znajdowania rozwiązań. Więcej w tekśce Anny Goc i Marcina Żyły ""Sennik polski"".
Krystian Lupa: po drugiej stronie księżyca
Dla artysty sen jest rzeczywistością co najmniej tak samo ważną, o ile nie ważniejszą, jak aktywność dzienna. Mówiąc o snach warto zadać sobie pytanie, na ile pozwalamy im, by wdzierały się do naszej rzeczywistości. Ci, którzy z dziennym życiem są związani zbyt mocno, boją się zapewne ich destrukcyjnej roli: tego, że sny wprowadzą ich w inny porządek, będą destabilizować i burzyć to, co dotąd zbudowali. Bo istotnie: sny zawsze rewidują. Są jak pojemniki, w których zbierają się najrozmaitsze motywy, gazy, ciecze – znajdując się pod nieustannym ciśnieniem, w nocy wybuchają – pisze w najnowszym „Tygodniku Powszechnym” Krystian Lupa, reżyser teatralny, dramaturg i pisarz. Sen nie idzie on bowiem drogą utorowaną, kpi sobie z naszych blokad i najrozmaitszych narzędzi obronnych. Wreszcie: ma swoje strategie i własne poczucie czasu i przestrzeni.

Tygodnik Powszechny 7/15
W najnowszym ""Tygodniku Powszechnym"" także: 
  Zbigniew Nosowski: Uwagi do abp. Hosera
Abp Henryk Hoser zarzucił Kościołowi zdradę Jana Pawła II. Zastanawiam się, jaka wizja duszpasterstwa stoi za tym językiem – pisze Zbigniew Nosowski i pyta: Jak być dziś wiernym komuś, kto wprowadził w Kościele przełomowe zmiany? Uznać jego zmiany za niezmienne? Czy też zastanawiać się nad możliwością i warunkami dalszych zmian? „Kościół zdradził Jana Pawła II, bo praktyka duszpasterska dotycząca małżeństwa i rodziny nie poszła za głosem papieża, a nawet nie zapoznał się z jego nauczaniem” – mówił abp Henryk Hoser. W podejściu abp. Hosera do rodziny jest – bardzo wyraźny w tym wywiadzie – element radykalnej krytyki współczesnego świata – zauważa Nosowski. – Idealizując przeszłość, biskup warszawsko-praski stanowczo odrzuca nowoczesność, nie szuka z nią punktów stycznych, lecz widzi rolę chrześcijan jedynie w sprzeciwie wobec dominującej kultury.
Kard. Reinhard Marx: otwieramy Kościół [ks. Luke Hansen SJ]
Ewangelia nie jest nowa, ale Franciszek wyraża ją nowym sposobem. Mentalność biskupów też musi się zmienić - mówi kard. Reinhard Marx, członek Rady Kardynałów i przewodniczący Episkopatu Niemiec.
Pytany przez ks. Luke Hansena SJ na czym polegają nowe możliwości Kościoła odpowiada, że cały pontyfikat papieża Franciszka otworzył nowe drogi. - W USA wszyscy mówią o Franciszku, nawet niekatolicy. Muszę zastrzec, że papież nie jest Kościołem, Kościół to coś więcej niż papież. Ale pojawiła się nowa atmosfera.
O papieżu Franciszku, jako osobie, z którą blisko współpracuje, kard. Reinhard Marx mówi, że jest bardzo autentyczny, rozluźniony i spokojny. - W jego wieku nie musi próbować niczego osiągnąć ani udowadniać, że jest kimś. Jest wyrazisty, otwarty i skromny. To silny człowiek. Razem z Franciszkiem wypracujemy dla Kościoła drogę do przodu.
Kim są nadwiślańskie trolle Putina? [Paweł Reszka, Mariusz Sepioło] 
Internetowi trolle, najemnicy, politolodzy, profesorowie, lewacy i radykalna prawica. Połączeni niechęcią do „faszystowskiej” Ukrainy i „demonicznej” Ameryki. Tak wygląda mapa putinowskiej Polski. To już przesądzone: zjazd założycielski partii Zmiana odbędzie się 21 lutego w Warszawie. Cele? Reorientacja polityki zagranicznej i wyjście z NATO. Do tego renacjonalizacja części majątku i minimalny dochód gwarantowany dla każdego. Jednak najważniejsza w tym jest ta reorientacja. Mateusz Piskorski, były rzecznik Samoobrony i bywalec rosyjskich mediów, mówi, że pierwszy raz udało się zebrać ludzi wokół idei dotyczącej polityki zagranicznej. Czyli niezgody na ciągłą kłótnię z Rosją. „Polski student wspiera rosyjskich separatystów” – ten nagłówek zrobił kilkudniową karierę. Polak? Wspiera rosyjskich separatystów? – Znaleźliśmy go. „Polski student” w rozmowie z „TP” będzie zaprzeczał: nie wspiera, tylko informuje. Inaczej niż „media głównego nurtu” – piszą Reszka i Sepioło.
Paweł Śpiewak dla „TP”: Druga kadencja trudniejsza 
Tak, Komorowski wygra. Ale styl jego prezydentury ulegnie drastycznej zmianie: przy osłabieniu PO będzie musiał ingerować w bieżącą politykę. Bronisław Komorowski jest jedynym prawdziwym kandydatem na urząd prezydencki – pozostali są tylko substytutami. Duda występuje zamiast Kaczyńskiego, Ogórek w miejsce Millera, Jarubas zastępuje Piechocińskiego. Żaden doświadczony polityk nie ośmiela się brać na siebie politycznych kosztów kampanii dlatego, że dobrze zna swoje słabości i pozycję Komorowskiego – pisze w Paweł Śpiewak. Socjolog i publicysta dodaje jednak, że siła Komorowskiego spowoduje też zmianę stylu prezydentury. – To on będzie wskazywał ważniejszych ministrów, premiera, rozplątywał nieuchronne konflikty i co pewien czas ingerował bezpośrednio w bieżącą politykę.
Ruch oburzonych akademików [Rafał Woś] 
Naukowcy byli w III RP dość spokojną grupą społeczną. Wygląda na to, że i u nich miarka się przebrała. Szkoda, że nie działo się to na kampusie Uniwersytetu Warszawskiego, tylko w oddalonej o kilka kilometrów sali konferencyjnej jednej z czołowych polskich organizacji pozarządowych. Ale nie bądźmy zbyt wymagający, bo i tak zapachniało rokiem 1968: atmosferę chaotycznej (choć sympatycznej) rebelii umiejętnie podgrzewali organizatorzy z Komitetu Kryzysowego Humanistyki Polskiej – pisze Rafał Woś. – Chcemy pokazać Ministerstwu, że środowisko naukowe się ocknęło, a czara goryczy została przelana. Nas nie da się już uciszyć – mówił jeden z organizatorów imprezy, 29-letni doktorant filozofii religii z UW Aleksander Temkin. Zapowiadając, że jeżeli „oburzeni” akademicy nadal będą ignorowani, to koniec ze spokojem społecznym na uniwersytecie.
Jak żyje mit smoleńskiego zamachu [Przemysław Wilczyński] 
Wznowienie prac nad filmem fabularnym o katastrofie tupolewa może ożywić mit smoleńskiego zamachu. Na razie jakby gasnący, podtrzymywany na spotkaniach, o których niechętnie donoszą nawet media „niepokorne”. Słychać pojedyncze głosy i stukot ciągniętych po bruku walizek na kółkach. To pierwsi przyjezdni próbują usytuowaną między znaleźć salkę parafialną, w której – dzięki gościnności krakowskich redemptorystów – wystąpią dzisiaj: Glenn Jorgensen, Duńczyk przedstawiany jako naukowiec i badacz katastrofy smoleńskiej, a także Ewa Stankiewicz, prezes Stowarzyszenia „Solidarni 2010”, autorka filmów dokumentalnych, obecnie dyrektor artystyczna TV Republika. „Na spotkaniu badacz przedstawi swoje najnowsze wyniki i analizy dotyczące smoleńskiej tragedii” – głosi anons na stronach Solidarnych 2010, choć krakowskie spotkanie nie jest szeroko rozpropagowane, nawet przez media forsujące od lat teorie o zamachu.
Dlaczego warto ratować Grecję [Olaf Osica] 
Głównym wyzwaniem nie jest dziś rosyjska infiltracja, lecz zdolność Rosji do podgrzewania sporów ideowych w Europie za pomocą tzw. „idei konserwatywnej”, która kwestionuje zachodni model demokracji. Mowa będzie o Rosji i nowym, słabo dotąd rozpoznanym zagrożeniu z jej strony dla Europy. Ale ponieważ ważną rolę w tej rozgrywce pełni Grecja, zacznijmy od Grecji. Gdyby notowania giełdy w Atenach traktować jako barometr oczekiwań wobec nowego rządu Grecji, otrzymalibyśmy ciekawy, choć niespójny obraz sytuacji. Oto trzy dni po wyborach – po których władzę objęła koalicja skrajnej lewicy ze skrajną prawicą – indeks giełdowy spadł o 8 proc., by kilka dni później odbić o ponad 10 proc., a następnie znów głęboko spaść. Starczyło, że premier Tsipras i jego minister finansów ogłosili chęć porozumienia z Europejskim Bankiem Centralnym, by panika zamieniła się w chwilową nadzieję. Z kolei decyzja Europejskiego Banku Centralnego o wstrzymaniu skupowania obligacji greckich banków znów pogrążyła indeksy...
Debalcewe – „ukraińskie Sarajewo” [Serhij Kosjak, Zbigniew Rokita]
Debalcewe, ważny węzeł kolejowo-drogowy jest otoczone z trzech stron przez Rosjan, którzy od połowy stycznia usiłują je zdobyć. To najcięższe walki tej wojny. Tragiczna jest sytuacja cywilów; pojawiło się określenie, że Debalcewe to „ukraińskie Sarajewo”. Rozmowę Zbigniewa Rokity z pastorem Sierhijem Kosjakiem, który pomaga cywilom z Debalcewe.
SERHIJ KOSJAK: Widziałem wiele wiosek i miasteczek na linii walk. Z nich wszystkich w Debalcewe jest najgorzej. Przed wojną to było 25-tysięczne miasto. Od dwóch tygodni nie ma tu prądu, gazu, wody. Ludzie gotują posiłki w wielkich garach na ulicy, ogrzewają się „burżujkami” [odpowiednik „kozy” – red.]. Kanalizacja nie działa. Brakuje wszystkiego, w tym pieluszek, podpasek. Nie ma lekarstw.
Ukraina: kim są walczący o Debalcewe? [Wołodymyr Pastuszok, Monika Andruszewska]
Wokół ukraińskiego miasta Debalcewe, ważnego węzła kolejowo-drogowego toczą się najcięższe walki tej wojny. Obecnie jest ono otoczone z trzech stron przez Rosjan.
WOŁODYMYR PASTUSZOK: Nasz batalion Gwardii uformował się z ludzi, którzy poszli do wojska bezpośrednio po Majdanie. Ja sam nie widziałem rodziny od roku. U nas zawsze był silny bojowy duch. Tylko że teraz to przekształca się w coś innego... Nasi koledzy, którzy dostali się do niewoli separatystów, byli torturowani, mordowani. Pragnienie zemsty? Nie, to coś innego. Odraza do wroga.
Turcja: Sułtan Erdoğan i jego imperium [Marcelina Szumer]
Chusty w parlamencie, meczet na każdym uniwersytecie, a teraz nauka języka dawnych sułtanów. Czy Turcja to wciąż republika, czy już nowe osmańskie imperium, pragnące być główną siłą islamskiego świata? „Język osmański będzie nauczany w szkołach publicznych, czy się to komuś podoba czy nie” – te słowa, wypowiedziane przez prezydenta Turcji Recepa Tayyipa Erdoğana podczas wizyty w Departamencie ds. Religii, znów pokazały, jak podzielona jest Turcja. „To dobrze” – mówią zwolennicy rządzącej partii AKP – „bo naród musi znać swoją kulturę i wielowiekową tradycję”. „To zagrożenie dla demokracji i świeckości państwa” – biją na alarm obrońcy republikańskiej tradycji Mustafy Kemala Atatürka, który niemal sto lat temu autorytarnymi decyzjami stworzył turecką republikę. Kilka tygodni temu żołnierze z jednostki wojskowej w Yeni Foca maszerowali podczas zaprzysiężenia w rytm muzyki Osmańskiego Marsza, skandując „Allah jest wielki”. Z kolei Departament ds. Religii zapowiedział utworzenie do końca tego roku 50 meczetów (15 już działa) na państwowych uczelniach. Do niedawna opozycja mówiła, że Erdoğan ma tajny plan islamizacji państwa. Czy przestał być tajny?
Drezno: mit ofiary [Frederick Taylor, Joachim Trenkner]
13 lutego 1945 r. przypadł na wtorek tuż przed Środą Popielcową, w Niemczech zwany Karnawałowym Wtorkiem. II wojna światowa zbliżała się do końca. Front wschodni zatrzymał się na Odrze, 80 km od Berlina. Na Zachodzie alianci mieli wkrótce zacząć ostatnią ofensywę.
JOACHIM TRENKNER: Czy nalot na Drezno był konieczny? Klęska III Rzeszy była już tylko kwestią czasu. Dlaczego naloty, których ofiarą padali głównie cywile, alianci kontynuowali prawie do końca wojny? FREDERICK TAYLOR: Wtedy, wiosną 1944 r., coraz potężniejsze lotnictwo bombowe skoncentrowało się na wspieraniu wojsk alianckich we Francji. Naloty podjęto na nowo wczesną jesienią, po części pod naciskiem dowódców, takich jak marszałek Harris, szef brytyjskiego Bomber Command (Dowództwa Lotnictwa Bombowego). Harris i inni wierzyli ciągle, że niszczące naloty na miasta mogą przyspieszyć koniec wojny. Ponadto była tu, o czym się często zapomina, kalkulacja polityczna. Wcześniej przez kilka lat w Wielkiej Brytanii gloryfikowano RAF i także Harrisa. Jak więc teraz nagle zastopować lotnictwo? Jak wyjaśnić to ludziom?
Sok rzeczywistości [Michał Paweł Markowski, Andrzej Franaszek]
Rozmowa z Michałem Pawłem Markowskim, filozofem literatury, autorem eksperymentalnej książki „Dzień na ziemi” – zbioru esejów podróżnych, albumu fotograficznego i powieści w jednym. Markowski opowiada o tym, po co podróżujemy i jaką wartość ma trwonienie czasu.
ANDRZEJ FRANASZEK: Podróżujesz np. po Toskanii, opisując dawne przewodniki, dzielące wyraźnie świat na to, co podniosłe, estetyczne, piękne, i to, co niegodne uwagi. Rozumiem, że chcesz unieważnić ten podział.
MICHAŁ PAWEŁ MARKOWSKI: Zdecydowanie tak. I nawet właśnie po to pojechałem do Toskanii: chciałem zmierzyć się z tą gigantyczną biblioteką podróży do Toskanii i tą górą zachwytów, którą Toskania produkuje, i opisów toskańskiego pejzażu jako obietnicy wiecznego szczęścia. Rzecz prosta, ja także się zachwyciłem, ale chciałem się dowiedzieć, na czym polega mój zachwyt, co tak naprawdę mnie najbardziej w tym miejscu urzeka, dlaczego chciałbym tam wracać. I odkrywam, że nie są to zabytki, galerie obrazów (zresztą w małych miasteczkach, w których czułem się najlepiej, nie ma żadnych muzeów), są to za to liście Sangiovese i kiełbasy z dzika, soczyste zielenie i stłumione dźwięki, delikatne świerszcze wieczorem i skłębiona mgła wcześnie rano, wszystko razem oczywiście, bo na tym sztuczka polega, że wiele rzeczy może nam się podobać w różnych zakątkach, ale szukamy miejsc, gdzie znajdzie ich się najwięcej w danej chwili. Każdy przeżywa
Hiszpanka i Ziarno prawdy [Anita Piotrowska]
„Hiszpanka” i „Ziarno prawdy” to najbardziej oczekiwane polskie premiery filmowe. Czy przyniosły coś oprócz zawodu? „Hiszpanka” to film imponujący i irytujący jednocześnie. – Ogląda się go niczym w malignie i jakkolwiek jest to stan momentami upojny, nie sposób opędzić się od pytań o sensowność tak bardzo kosztownego przedsięwzięcia, zrealizowanego w imię efektownych rojeń czy gry z widzem w intelektualne jo-jo. W dodatku przez twórcę, który specjalizował się dotychczas w kameralnym kinie psychologicznych niuansów („Patrzę na ciebie, Marysiu”, „Przemiany”, „Nieruchomy poruszyciel”) i nie miał żadnego doświadczenia w przedsięwzięciach o tak wielkiej skali. Tydzień po premierze „Hiszpanki” weszło na ekrany „Ziarno prawdy”, z o wiele lepszym wynikiem frekwencyjnym i znacznie bardziej przychylnymi opiniami. Lankosz startował z ogromnym kapitałem symbolicznym: miał za sobą wielki sukces pierwszego filmu, znakomity materiał literacki i „błogosławieństwo” jego autora (Miłoszewski był jednocześnie współscenarzystą filmu). W roli prokuratora Szackiego obsadził najbardziej dziś wszechstronnego aktora polskiego, czyli Roberta Więckiewicza, zaś muzykę napisał dlań Abel Korzeniowski, artysta o światowej renomie. Być może znów zadziałała presja naszych nadmiernych oczekiwań albo coś, co nazywa się w kinie „przekleństwem drugiego filmu”, bo efekt nie wykroczył, niestety, poza rasowy kryminał.
Niech osądzi nas maszyna [Rafał Rzepka]
Sztuczna inteligencja z możliwością wykrywania naszych usterek może być sprawiedliwsza od człowieka – mówi dr Rafał Rzepka, informatyk i kognitywista z Uniwersytetu Hokkaido. Czy jest możliwe napisanie programu komputerowego odróżniającego dobro od zła? – Jak najbardziej – odpowiada dr Rzepka. – Co więcej, taki program, mój, już istnieje. I działa, choć na razie tylko w języku japońskim. Obecna wersja, niezagłębiająca się za bardzo w kontekst, zgadza się w 77,8 proc. z młodymi Japończykami w ocenianiu czynów: od stosowania eutanazji po szybką jazdę samochodem. Bez problemów odróżnia też zło w postaci zabójstwa człowieka od dobra, jakim jest zabicie wirusa. Zdaniem polskiego naukowca tego rodzaju programy okażą się kiedyś przydatne np. w sądownictwie. – Gdy technologia przetwarzania tekstów osiągnie wyższy poziom, być może maszyny staną się sprawiedliwsze niż ludzie, bo będą potrafiły wziąć pod uwagę nie tylko przykłady wzięte z życia, ale i z precedensów prawnych oraz z publikacji naukowych – mówi „Tygodnikowi”.
Paweł Bravo: Ze wszystkiego jest rosół
„Nie ma w codziennej egzystencji obszaru, gdzie człowiek miałby większą moc sięgania do głębi i stwarzania nieskończonych konfiguracji doznań, jak przy sporządzaniu wywaru. Z warzyw, mięsa, czegokolwiek, co się nawinie, bo jak mówią Włosi: tutto fa brodo – ze wszystkiego jest rosół” – pisze Paweł Bravo. I podaje kilka pomysłów na warzywne wywary. Tym bardziej zresztą boli akt abdykacji, jaką składamy codziennie sięgając po kostki, koncentraty i cuda w proszku. Coraz częściej, myszkując w gościnie u ludzi, których cenię za to, jak potrafią wyrazić swoją miłość do jedzenia, doznaję ukłucia zdrady w sercu, kiedy widzę w poręcznym miejscu, niedaleko soli, pudełko czy puszkę, choćby z certyfikatem eko i bio. Wywar, który robi się sam, w godzinę, a manualnie wymaga tylko zdolności operowania nożykiem. Nadaje się do wszystkiego, nie tylko na zupę. Służy jako głęboki dopełniacz smaku wszystkiego, co nam przychodzi obrabiać termicznie, choćby to były odsmażane pierogi z paczki. Stanowi rodzaj podpisu – bo przecież każdy robi go po swojemu. Nie ma kanonicznego zestawu i proporcji. Trochę to czasem zależy od celu i zastosowania, trochę od stylu, w jakim prowadzimy kuchnię, trochę od przypadku.
Elegia dla rzemieślnika [Ewelina Burda]
W Krakowie zostało ich jeszcze kilku. Następców już nie mają. Ewelina Burda odwiedziła ostatnich krakowskich rzemieślników: modystkę, gorseciarkę, parasolniczkę i kuśnierza. Lokal jest ciasny, przy dużym oknie stoi łucznik, stara maszyna do szycia. Z zewnątrz widać, jak pochylona Maria spina szpilkami kawałki materiału. Gorset szyty na zamówienie to kilka dni żmudnej pracy, koszt: ok. 800 zł. – Szyję tak jak przed wojną, każdy indywidualnie dopasowuję do figury. Mierzę co do milimetra, fastryguję; po przymiarce robię tunele, wprowadzam stalki, sprawdzam, czy nigdzie nie uciska – opowiada, rozkładając na wysokim blacie beżowy, bieliźniany gorset z koronką. – Nie mam teraz skąd brać materiałów, zlikwidowano ostatnią fabrykę w Polsce, gdzie robili dobry atłas bawełniany. Szukam po hurtowniach, ale zazwyczaj są z importu, kiepskiej jakości. Najbardziej lubi, kiedy klientka wychodzi od niej wyprostowana, z głową do góry, z pięknym, podniesionym biustem. Albo kiedy dzwoni i chwali się: – Pani Mario, wreszcie biegam, przestał mnie boleć kręgosłup.",TP,11.02.2015,https://www.tygodnikpowszechny.pl/o-czym-snia-polacy-sennik-wspolczesny-26465
52,KRONIKA RELIGIJNA,Stolica Apostolska,"“Niech nigdy nie zabraknie zaangażowania w modlitwie o jedność i nieustanne jej poszukiwanie"" - zaapelował Jan Paweł II przed niedzielną modlitwą “Anioł Pański"" na zakończenie Tygodnia Modlitw o Jedność Chrześcijan. Papież wezwał, aby “przeszkody, trudności, niezrozumienie lub nawet niepowodzenia"" nie zniechęcały chrześcijan w dążeniu do jedności. Przypomniał też, że chrześcijanie mogą stanowić “pełną i widzialną komunię"" także w “rzeczywistości doczesnej"".
“Świat potrzebuje pokoju, ale często szuka go w niewłaściwy sposób, czasem uciekając się do siły"" - powiedział Jan Paweł II podczas środowej audiencji ogólnej w Watykanie. Papież poświęcił rozważania tematowi tegorocznego Tygodnia Modlitw o Jedność Chrześcijan: “Mój pokój wam daję"". Na zakończenie audiencji, z okazji przypadającego w tym dniu wspomnienia św. Agnieszki, Jan Paweł II pobłogosławił dwa żywe baranki, z których wełny powstaną paliusze. 29 czerwca Papież wręczy paliusze mianowanym ostatnio arcybiskupom-metropolitom jako znak ich godności i władzy oraz łączności ze Stolicą Apostolską.
Jan Paweł II został laureatem Nagrody Karola Wielkiego - najwyższego odznaczenia europejskiego, przyznawanego za wkład w dzieło jedności Europy. Papież “w drodze wyjątku"" przyjmie to wyróżnienie - poinformował dyrektor Biura Prasowego Stolicy Apostolskiej Joaquín Navarro-Valls, dając do zrozumienia, że w przyszłości Jan Paweł II nie zgodzi się już na nic podobnego (Papież z zasady odmawia przyjmowania wszelkich nagród i wyróżnień, wyjątkiem są honorowe obywatelstwa polskich miast i doktoraty honoris causa polskich uniwersytetów). Nagroda zostanie przekazana Papieżowi 25 marca w Rzymie.
Kard. López Trujillo kolejny raz stwierdził, że prezerwatywy “nie są całkowitą ochroną"" przed AIDS. Przewodniczący Papieskiej Rady ds. Rodziny zapowiedział, że jego dykasteria opublikuje 44-stronicowy dokument na temat “mitu »bezpiecznego seksu«"". Dokument nosi tytuł “Wartości rodziny przeciwko bezpiecznemu seksowi"" i został zredagowany na życzenie Jana Pawła II. Hierarcha podkreślił, że tzw. bezpieczny seks nie istnieje i propagowanie go wśród dzieci i młodzieży jest nieuczciwe i nieodpowiedzialne. Słowa kardynała - twierdzili niektórzy komentatorzy - mogą stanowić krytyczny komentarz do niedawnej wypowiedzi kard. Godfrieda Danneelsa.
Kard. Stanisław Nagy objął kościół tytularny Santa Maria della Scala w Rzymie (25 stycznia). “Przybywam z kraju już nie tak dalekiego"" - powiedział w homilii, przyznając, że do zmniejszenia tej odległości przyczynił się przede wszystkim Jan Paweł II. W uroczystości uczestniczyli kard. Zenon Grocholewski, arcybiskupi: Józef Kowalczyk, Stanisław Ryłko i Edward Nowak oraz ambasador Hanna Suchocka. Świątynia, wraz z historycznym klasztorem, od trzech lat jest domem studiów dla młodych księży karmelitańskich.
W Papieskim Kolegium Polskim w Rzymie odbył się wieczór kolęd z udziałem Jana Pawła II . Papież wspomniał, że kiedy przybył w 1978 r. na konklawe, zamieszkał właśnie w Kolegium Polskim i zażartował: “Stamtąd wywieźli mnie do Watykanu i nie wróciłem jeszcze..."".
Kościół w świecie...
Prezydent Niemiec Johannes Rau - wbrew wcześniejszemu stanowisku - sprzeciwił się zakazowi noszenia chust islamskich w szkołach publicznych. Prezydent (praktykujący protestant) powiedział: “Byłby to pierwszy krok na drodze ku państwu laickiemu, które chce pozbyć się religijnych znaków i symboli z życia publicznego"", na co nie wolno się zgodzić. Przewodniczący Episkopatu Niemiec, kard. Karl Lehmann, który ostro skrytykował wcześniejszą wypowiedź Raua, z zadowoleniem przyjął jego nowe oświadczenie, widząc w nim “jasne opowiedzenie się za wolnością religijną"". W podobnym duchu wypowiedział się bp Wolfgang Huber, przewodniczący Rady Kościołów Ewangelickich w Niemczech, podkreślając, że Niemcy inaczej rozumieją laickość państwa niż Francja. Władze francuskie planują wprowadzić zakaz noszenia w szkołach publicznych wszelkich “ostentacyjnych"" symboli religijnych.
Kościół katolicki jest “świetnym partnerem"" w walce z AIDS - powiedział Desmond Johns, kierujący Departamentem ds. AIDS ONZ, w wywiadzie dla biuletynu Papieskich Towarzystw Misyjnych w Niemczech. Podkreślił rolę Kościoła w eliminowaniu wirusa HIV i niesieniu pomocy chorym oraz ich rodzinom, szczególnie w krajach najbiedniejszych. Johns podkreślił także edukacyjną funkcję katolickich szkół misyjnych. “Katolickie organizacje - powiedział - pełnią zasadniczą rolę w walce z HIV/AIDS, także w podniesieniu świadomości i odpowiedzialności"".
W Kościele episkopalnym (anglikańskim) w USA, gdzie niedawno konsekrowano na biskupa jawnego homoseksualistę, powstaje alternatywna struktura kościelna - z biskupami, księżmi i świeckimi, którzy odrzucają tę konsekrację. W dniach 19--20 stycznia zawiązano Sieć Diecezji i Parafii Wspólnoty Anglikańskiej, do której na razie należy 12 diecezji (240 tys. wiernych). - Organizacja ta nie jest żadną schizmą, ale “Kościołem w Kościele""; wciąż pozostajemy Kościołem episkopalnym - wyjaśnił bp Robert Duncan z Pittsburgha, stojący na czele Sieci. O schizmie - dodał - można raczej mówić w przypadku tych, którzy opowiedzieli się za konsekracją.
Honorowy zwierzchnik światowego prawosławia odwiedził Kubę. Bartłomiej I spotkał się z Fidelem Castro, poświęcił też “dar ludu Kuby"" - katedrę św. Mikołaja (to pierwszy prawosławny kościół w tym kraju, zarazem pierwsza świątynia zbudowana tam od 1959 r.). Patriarcha ekumeniczny Konstantynopola uhonorował Castro Orderem św. Andrzeja.
Władze Izraela oświadczyły, że zamierzają uznać - po dwóch latach zwlekania - wybór Ireneusza I na zwierzchnika Kościoła grecko-prawosławnego (KGP) w Jerozolimie. Zgodnie z prawem, akceptowanym przez Kościoły w Ziemi Świętej, wybór nowego zwierzchnika kościelnego musi być przyjęty przez władze państwowe. Izrael uzasadniał odmowę konfliktem z Cerkwią co do jej własności ziemskich, niemniej tajemnicą poliszynela jest, że Ireneuszowi zarzucano przede wszystkim postawę propalestyńską. KGP jest największym Kościołem w Ziemi Świętej, szczycącym się najdłuższą nieprzerwaną tradycją istnienia na tym terenie. Inne tamtejsze Kościoły uznają patriarchę KGP za honorowego zwierzchnika, któremu przysługuje przewodnictwo we wspólnych uroczystościach kościelnych i kontaktach z władzami.
Z mniejszości religijnych w islamskich krajach b. ZSRR z terenu Azji Centralnej tylko Kościół prawosławny nie napotyka na większe problemy - stwierdza raport “Forum 18"", norweskiej organizacji monitorującej przestrzeganie wolności religijnej na świecie. Mniejszości mają przede wszystkim problemy z oficjalną rejestracją.
... i w Polsce
W świątyniach różnych Kościołów chrześcijańskich w Polsce obchodzono Tydzień Modlitw o Jedność Chrześcijan (18-25 stycznia). Tradycyjnie przedstawiciele różnych nurtów chrześcijaństwa odwiedzali się na nabożeństwach ekumenicznych i głosili tam kazania.
W Warszawie średnio jedna osoba na tydzień przechodzi na islam - powiedział w rozmowie z KAI imam Tomasz Miśkiewicz, dyrektor Centrum Kultury Islamu w Warszawie i przewodniczący Rady Imamów RP. Jego zdaniem ataki terrorystyczne dokonane przez muzułmańskich fundamentalistów - paradoksalnie - zwiększyły zainteresowanie islamem i liczbę konwersji w naszym kraju. 26 stycznia Kościół katolicki w Polsce obchodził Dzień Islamu.
Metropolita Poznański wystosował list do zawodników i kibiców Lecha Poznań. Abp Stanisław Gądecki przestrzegł, że sport nie może być traktowany jak “bożek"".",,01.02.2004,https://www.tygodnikpowszechny.pl/kronika-religijna-125050
53,PAPIEŻ JEST JAK MOJA BABCIA,"Prasa zwykle dzieli Kościół na konserwatystów i progresistów, ale obie kategorie znaczą bardzo niewiele. W tych dniach media cytują młodego Włocha, który oświadczył: Papież jest jak moja babcia. Zawsze mówi to samo, ja się do tego nie stosuję, ale czuję, że w gruncie rzeczy ma rację.","MAREK ZAJĄC: - Po co blisko milion młodych przyjechało do Kolonii? Żeby zamanifestować przywiązanie do wiary i Kościoła? Spotkać się z nowym Papieżem? Z ciekawości?
KS. PROF. LOTHAR ROOS: - Przyciągnęły ich rozmaite motywy, ale jeden można uznać za rozstrzygający: w wielu krajach - nie w Polsce, przede wszystkim na zachodzie Europy - młodzi katolicy są wśród rówieśników mniejszością. Spotkanie w Kolonii stanowi dla nich wyjątkowe doświadczenie: widzą, że w gruncie rzeczy nie są wcale sami, ale tworzą wielką ogólnoświatową wspólnotę wierzących. Niektórym wydawało się, że sekularyzacji nie da się powstrzymać. Tymczasem w ostatnich latach coraz większa liczba mieszkańców Starego Kontynentu stawia sobie pytanie, czy przyszłość koniecznie musi przynieść cywilizację bez Boga i wiary. Wątpliwości są tym większe, że widzimy, dokąd prowadzą dotychczasowe zmiany społeczne. Wielkimi krokami zbliża się chociażby, niestety także do Polski, katastrofa demograficzna. Może akurat tym problemem młodzi nie łamią sobie głowy (po prostu w tym wieku rzadko myśli się, co będzie za pięćdziesiąt lat), na pewno jednak zadają sobie pytanie, co może nadać sens życiu.
Weźmy przykład Niemiec, gdzie stawia się przede wszystkim na postęp techniczny i ekonomiczny, a zarazem jest już pięć milionów bezrobotnych. W tych warunkach rośnie liczba młodych, zresztą dołącza do nich także wielu starszych, którzy zastanawiają się, czy w ogóle opłaca się żyć. Jak znaleźć prawdziwą wspólnotę? Jak zdać życiowy egzamin przed własnym sumieniem? Co jest ważniejsze od pieniędzy i kariery? Jak znaleźć zawód, w którym można się spełnić? Jak pomóc bliźnim, aby żyli w świecie zgodnym z ich uzasadnionymi wymaganiami?
Altruiści poszukiwani
- Tylko czy młodzi szukają odpowiedzi na te pytania w wierze, którą praktykuje się samotnie, czy też w Kościele jako wspólnocie i instytucji? Bo wielu z nich - wbrew sugestiom duszpasterzy - rozdziela obie sfery.
- Na początku chodzi o wiarę. Wiara to odpowiedź na pytanie, jaki jest sens mojego życia, a nie jaką moralnością mam się kierować. Miłość wypływa z wiary, nie na odwrót. Natomiast już od dawna obserwujemy, że wiara nie zawsze prowadzi do aktywnego udziału w praktykach religijnych. Ankietowanych zapytano kiedyś, czy podpisaliby się pod stwierdzeniem: “Jestem członkiem Kościoła i utożsamiam się w pełni z jego nauką"". Taką postawę zadeklarowało 9 proc. młodych Niemców. Kłopot w tym, że sformułowanie użyte w ankiecie kojarzyło się z bezkrytycznym posłuszeństwem, czego nie znosi ani młodsze, ani nawet starsze pokolenie. Ja sam - w końcu ksiądz - nie podpisałbym się pod nim bez zastrzeżeń. Dlatego z badaniami opinii należy być ostrożnym, a wiem, co mówię, bo zajmuję się tym od lat.
- Czym młodzi chrześcijanie różnią się do ich niewierzących rówieśników?
- Złośliwi mówią, że chrześcijanie wcale nie są lepsi od innych. Jednak z badań empirycznych wynika, że tzw. aktywni chrześcijanie - tacy, którzy nie ograniczają się wyłącznie do deklaracji, że są członkami Kościoła - mają np. więcej dobrych przyjaciół i sąsiadów albo w większym stopniu angażują się w działalność różnych organizacji, również pozakościelnych.
Dysponujemy poważnym, reprezentatywnym badaniem, które przeprowadził Instytut Allensbach, najstarszy w Niemczech ośrodek badania opinii. Otóż ankietowani stanęli przed alternatywą: “Chciałbym korzystać z życia i nie męczyć się, gdy nie ma potrzeby. Żyje się w końcu tylko raz i najważniejszą rzeczą jest, żeby mieć coś z życia"" albo “Życie postrzegam jako wyznaczone mi zadanie, któremu poświęcam wszystkie siły"". To drugie stwierdzenie wybrało dwie trzecie chrześcijan. Z kolei absolutna większość niezwiązanych z żadnym wyznaniem opowiedziała się za tym, żeby brać, co tylko się da, i nie troszczyć się o resztę.
- Młodzież ceni sobie inne wartości niż reszta społeczeństwa?
- Nie należy patrzeć na młodzież i społeczeństwo oddzielnie. Prowadzone od lat badania wskazują, że społeczeństwo generalnie dzieli się na cztery grupy. Pierwszą stanowią etyczni nihiliści (18 do 19 proc.). Na drugim biegunie mamy altruistów - 16 do 17 proc. - gotowych zrobić coś dla innych, wziąć za innych odpowiedzialność, służyć wielkim sprawom. Taka gotowość bierze się na ogół z przekonań religijnych. Między tymi przeciwieństwami sytuują się pozostałe grupy. Jedna dryfuje w kierunku nihilistów, druga ciąży ku altruistom. Spotkanie młodych w Kolonii okaże się sukcesem, jeżeli jego uczestnicy zasilą szeregi altruistów. Na razie nie ma całościowego studium dotyczącego oddziaływania Światowych Dni Młodzieży. Nie wiemy, jak poprzednie spotkania zmieniły oblicze krajów, w których się odbywały, np. Francji, Włoch czy Kanady. Nie wiemy, jaki wpływ miały na uczestników. Na podstawie dotychczasowych wiadomości, cząstkowych analiz oraz własnych doświadczeń mogę powiedzieć, że wielu młodych bierze udział w tych Dniach, bo głęboko wierzą. W bońskim Collegium Albertinum, gdzie mieszkam, mamy kilku kleryków, którzy przed laty pojechali do Paryża, Rzymu czy Toronto.
Wśród młodych zmienił się przede wszystkim styl wiary. Kardynała Joachima Meisnera zapytano w jednym z wywiadów, czy podczas Światowych Dni Młodzieży spodziewa się krytyk pod adresem Kościoła. Oczywiście, wśród młodych usłyszymy krytyczne głosy, ale w tym przodowało pokolenie roku 1968. Tymczasem współczesna młodzież chce nawiązać głęboką relację z Chrystusem, od Kościoła zaś oczekuje przede wszystkim pobożności. Dlatego kard. Meisner odparł dziennikarzowi, że w Kolonii nie chodzi o zorganizowanie spotkania seniorów, ale młodzieży, i nie potrzeba tam Drewermannów czy Küngów. Młodych nie interesują przedwczorajsze brednie. Nie wierzą, że przyszłość Kościoła zależy od zniesienia celibatu albo dopuszczenia kobiet do kapłaństwa.
- Ale nie akceptują np. nauczania w kwestiach etyki seksualnej.
- Zorganizowana młodzież katolicka w Niemczech odnosiła się z dystansem do Światowych Dni Młodzieży jako zbyt pobożnych, bezkrytycznie przyjmujących nauczanie papieskie. To się zmieniło: po prostu musieli wskoczyć do pociągu, który ruszył. W dzień uroczystego otwarcia spotkania w Kolonii oglądałem na kanale ZDF wywiad z przewodniczącą diecezjalnego związku młodzieży we Fryburgu. Młoda dziewczyna - wybrana na szefową przez głosowanie, a nie wyznaczona odgórnie przez biskupa - powiedziała: “Dobrze, że Papież jest za pokojem, ale nie przyjmuję jego nauczania w sprawach seksualności"". Zaraz potem nadano rozmowę z młodym Nigeryjczykiem. Reporter zasugerował: “No więc nie podoba się wam, że Papież sprzeciwia się używaniu kondomów, co mogłoby zahamować epidemię AIDS"". Na to Nigeryjczyk mówi: “Nie, nie. Można mówić o kondomach, ale są zbyt zawodne i nie można się na nie zdawać. Dla nas jest jasne, że są dwa skuteczne środki: wstrzemięźliwość seksualna przed ślubem i wierność w małżeństwie"". I miał rację, bo tymi metodami wirusa HIV powstrzymała np. Uganda. Podobne poglądy głoszą na Starym Kontynencie np. nowe ruchy. W Niemczech są na razie w mniejszości i pewnie w mniejszości pozostaną, ale rosną w siłę.
Palcem na wodzie
- Publicyści twierdzą, że młodzież Europy staje się konserwatywna.
- Prasa zwykle dzieli Kościół na konserwatystów i progresistów, ale obie kategorie znaczą bardzo niewiele. W tych dniach media cytują młodego Włocha, który oświadczył: “Papież jest jak moja babcia. Zawsze mówi to samo, ja się do tego nie stosuję, ale czuję, że w gruncie rzeczy ma rację"". Dziś konserwatyzm wiąże się z wiernością podstawowemu przesłaniu Kościoła - czasem nawet wbrew społeczeństwu, żeby pokazać bliźnim inny styl życia.
Przyjaźnię się z młodym lekarzem, około trzydziestki, który ma za sobą trzy wolne związki, coś na kształt przed-małżeństwa. Mieszkają ze sobą trzy, cztery lata bez ślubu, a tu nagle - trach. Byli zakochani i tyle, ale nie łączyły ich wspólne cele. Dzięki badaniom opinii wiemy, dlaczego kobiety nie chcą rodzić dzieci. Twierdzą, że nie mogą znaleźć mężczyzny, któremu mogłyby zaufać, że pozostanie im wierny. W czasach seksualnego libertynizmu, praktykowanego w szerokich kręgach niemieckiego społeczeństwa, coraz trudniejszym wyzwaniem bywa wzięcie na siebie odpowiedzialności za narodzone dziecko. Ale i tu można zaobserwować pewne zmiany. Wzmaga się przeczucie, że babcia jednak ma rację...
- Z badań wynika, że młodzi cierpią na pomieszanie wartości: chcieliby np. przywiązywać wagę do życia rodzinnego, ale zarazem pociąga ich perspektywa kariery i wysokich zarobków.
- W 1993 r. Gerhard Schmidtchen pisał, że szuka się dziś przede wszystkim dwóch rzeczy: swobody działania, a zarazem bezpieczeństwa. Stąd też od lat 60. można zaobserwować nowy ideał osoby: “Nie pytam, co jest moim obowiązkiem, ale co poprowadzi mnie w życiu, jaki mam znaleźć dla siebie punkt odniesienia"". To wcale nie jest prymitywny subiektywizm. Te pytania rodzą się na ogół z przekonania, że każdy człowiek otrzymał od Boga osobiste powołanie. W homilii na inaugurację pontyfikatu Benedykt XVI przekonywał, że nie jesteśmy przypadkowym produktem ewolucji, ale niepowtarzalnym zamysłem Boga. Jeżeli w to wierzę, muszę odnaleźć - w ramach wolnego wyboru - powierzony mi sens życia.
Kłopot w tym, że wielu nie potrafi połączyć wolności z potrzebą bezpieczeństwa. Zauważmy, że wyznawane przez społeczeństwo - w tym i młodzież - wartości zmieniły się w niewielkim stopniu. Zmieniły się natomiast obowiązujące normy postępowania - czyli, co zrobić, aby te wartości urzeczywistnić. Np. większość Europejczyków ceni sobie miłość i wierność, chciałaby założyć rodzinę na całe życie. Ale w praktyce życia codziennego zaczynają się problemy, bo np. cóż w tym złego, że mam wiele partnerek - przyjdzie kiedyś czas, że poznam kobietę mojego życia. Niestety, myślenie w takich kategoriach jest czystą iluzją. Wartościami można żyć tylko wówczas, gdy praktykuje się określone cnoty. W przeciwnym razie wartości są palcem na wodzie pisane.
- Zna Ksiądz Profesor jakąś receptę na takie bolączki?
- Potrzeba wsparcia ze strony otoczenia, podobnie myślących. Przede wszystkim - wsparcia rodziców, ale akurat generacja rodziców jest moim zdaniem gorsza od ich dzieci. Z naszych badań wynika, że ponad połowa rodziców w Niemczech nie wie, jakie wartości przekazać dzieciom. Młodych zapytano: czy otrzymaliście od rodziców punkt odniesienia dla najważniejszych pytań życiowych? Tak - odpowiada 60 proc. Amerykanów i tylko 30 proc. Niemców. To wynika przede wszystkim z oddziaływania rewolucji 1968 r., gdy wychowanie nazwano terrorem, a lekcje socjologii miały zastąpić w szkołach nauczanie historii.
- Czy w takim razie Papież - kiedyś Jan Paweł II, teraz Benedykt XVI - zastępuje młodym ojca?
- W pewnym sensie tak. Idei Jana Pawła II, aby zorganizować Światowe Dni Młodzieży, nie można moim zdaniem porównywać z jakimkolwiek innym wydarzeniem po 1945 r. Przed wojną nadzieje na lepszy świat pokładano w ideologiach politycznych. Niestety dobrze wiemy, dokąd poprowadzili ludzkość Hitler i Stalin. Doświadczenie dwóch światowych konfliktów podkopało wiarę w instrumentarium polityczne. Potem niezadowalający okazał się również model postępu, oparty niemal wyłącznie na podnoszeniu poziomu życia. Impetu wystarczyło zaledwie na powojenną odbudowę. Złudne okazało się przekonanie, że nie potrzeba mi nikogo, kto stanowiłby dla mnie punkt odniesienia; że sam potrafię bezbłędnie ocenić, co dobre, a co złe.
Nietzsche uważał, że przyszłość społeczeństwa polegać miała na tym, że nie ma pasterza, ale jest jedno stado. Do jednego stada zdajemy się przybliżać: pod wpływem reklamy masowo pijemy Coca-Colę, zjadamy hamburgery, nucimy identyczne piosenki i oglądamy te same filmy. Jednak Jan Paweł II - poprzez siłę osobistego promieniowania, poprzez wielkie podróże apostolskie - stał się pasterzem świata. Przypominam sobie jego wystąpienie przed Narodami Zjednoczonymi, gdy mówił o godności każdego człowieka, o prawach każdego narodu do samostanowienia, o pokojowym współżyciu wszystkich krajów. Panowała absolutna cisza, bo Papież mówił o prawdach niby oczywistych, ale przecież elementarnych. Podobny przykład: Kofi Annan nie pozwoli sobie nigdy na otwartą krytykę niektórych krajów afrykańskich czy południowoamerykańskich, ponieważ boi się rozzłościć ich przedstawicieli w ONZ. Tymczasem Papież potrafił bez ogródek wskazywać na różne nadużycia, np. w encyklice “Sollicitudo rei socialis"" napisał, że jednym z największych zagrożeń dla rozwoju są dyktatorskie reżimy.
W przeddzień początku
- We współczesnym świecie młodość rozrasta się ponad miarę. Pożera znaczną część dzieciństwa, czego przejawem jest np. drastyczne obniżanie się wieku pierwszych kontaktów seksualnych. Zarazem jednak młodzież dosyć późno opuszcza dom i zakłada własne rodziny.
- Okres młodości rozciąga się dziś u mężczyzn aż po 34. rok życia, u kobiet - po trzydziestkę. Jedną z przyczyn stanowi wszechobecny kult młodości. Dziś mało kto godzi się być stary. Dużo czasu zabiera również kształcenie, czego wymaga nasza cywilizacja oparta na zawodach wykwalifikowanych. I tak po wieloletnich studiach chcemy wpierw umocnić naszą pozycję w zawodzie, dopiero potem budujemy dom albo bierzemy kredyt na mieszkanie. Po latach okazuje się, że właśnie przekroczyliśmy trzydziesty piąty rok życia i na dzieci zrobiło się za późno.
Paradoks polega na tym, że społeczeństwo kultu młodości i dobrobytu, gdzie niemal każdy uprawia sport, aby pozostać “fit"" - starzeje się w zawrotnym tempie. W Niemczech stu dziadków ma w sumie sześćdziesięcioro dzieci i trzydzieści pięć wnucząt. Niedawno “Frankfurter Allgemeine Zeitung"" opublikował karykaturę: na placu zabaw bawi się w piaskownicy może z czworo dzieci. Wokół nich stoi wielka gromada emerytów, opartych na laskach, o kulach. Jeden z nich krzyczy do dzieci: “głupole, czemu jest was tak mało?!"". Na tym właśnie polega kłopot z urzeczywistnianiem wartości: przytłaczająca większość chce, żeby społeczeństwo było młode, ale mało komu chce się wychowywać dzieci. To kompletny brak logiki. Widać człowiek nie jest aż tak inteligentny, jak by się mogło wydawać.
- ""Kościół jest młody"" - powtarza Benedykt XVI. Ale czy Kościół będzie młody także w sensie biologicznym, skoro tzw. stara Europa cierpi na brak powołań?
- Jest nadzieja, że Światowe Dni Młodzieży obudzą w niektórych uczestnikach refleksję, co zrobić z własnym niepowtarzalnym, jedynym życiem. Gdy przyjmowałem święcenia w 1960 r., ksiądz był jednym z wielu zawodów. Było czymś oczywistym i powszechnie uznawanym, że jeden wybierał fach strażaka, inny uczył w szkole, a trzeci szedł do seminarium. Dziś wybór kapłaństwa przyjmuje się ze zdziwieniem: jak można coś takiego w ogóle zrobić? Rację ma kard. Meisner, że cierpimy nie na brak księży, ale na brak wierzących. Mało jest rodziców czy przyjaciół, którzy by wsparli młodego człowieka w decyzji wstąpienia do seminarium. A przecież czyż jest piękniejszy cel w życiu niż razem ze wspólnotą wierzących w Chrystusa być pomocnym dla tych, którzy Go nie poznali? Niż pracować w Kościele obejmującym cały świat - nie dla jakichkolwiek interesów, ale dla szczęścia i dobra człowieka?
- Czy Ksiądz wierzy, że Światowe Dni Młodzieży mogą odmienić oblicze Ziemi?
- Dorota Masłowska pisała po śmierci Jana Pawła II na łamach “Frankfurter Allgemeine"" i “Tygodnika Powszechnego"": “Może śmierć Papieża to przeddzień końca, równie niewykluczone, że przeddzień początku. Wczoraj świat zaczął się na nowo"". I dodawała: “Wczoraj historia ruszyła dla mnie z miejsca"". Taki klimat - klimat przełomu - wyczuwam podczas Światowych Dni Młodzieży. Młodzi chcą zapoczątkować coś innego, nowego. Jasne: nie każdy, kto przyjechał do Kolonii, marzy o lepszym świecie, ale większość dobrze wie, że coś trzeba zrobić. Przecież każdy z nich musiał się utrudzić, wydać na podróż pieniądze. Tego nie robi się ot tak.
To zresztą kwestia ilości i jakości. Ważne, żeby młodzież powiedziała sobie: “Może jesteśmy mniejszością, ale to, w co wierzymy, jest ważne także dla innych"". Wciąż mówimy o jednym świecie - w kontekście komunikacji, gospodarki czy turystyki. A powinniśmy budować także jeden świat chrześcijański. Tymczasem wciąż tak mało wiedzą o sobie katolicy nawet z sąsiednich Niemiec i Francji, nie mówiąc np. o Europie i Afryce. Tu, w Kolonii, nawiążą kontakty, przyjaźnie, może nawet powstaną małżeństwa. Nie traćmy nadziei. Największą głupotą jest wiara w determinizm historii.
KS. PROF. LOTHAR ROOS jest emerytowanym profesorem Uniwersytetu w Bonn. Zajmuje się chrześcijańską nauką społeczną i socjologią duszpasterstwa. Od 2001 r. przez cztery lata wykładał na Uniwersytecie w Katowicach, od ponad dwudziestu lat jest duchowym doradcą Związku Przedsiębiorców Katolickich w Niemczech.",,28.08.2005,https://www.tygodnikpowszechny.pl/papiez-jest-jak-moja-babcia-126088
54,KRONIKA RELIGIJNA (24-30 IV),STOLICA APOSTOLSKA,"O znaczeniu niedzieli oraz kultu Miłosierdzia Bożego mówił Benedykt XVI podczas modlitwy ""Regina Caeli"" (23 kwietnia). Papież przypomniał, że ""sługa Boży Jan Paweł II, doceniając duchowe doświadczenie skromnej zakonnicy św. Faustyny Kowalskiej, postanowił, aby Niedziela po Wielkanocy była w szczególny sposób dedykowana Bożemu Miłosierdziu"". Przemawiając do Polaków, Benedykt XVI pozdrowił pielgrzymów zgromadzonych w Łagiewnikach. Złożył również życzenia wiernym Kościołów Wschodnich, którzy obchodzili uroczystość Zmartwychwstania Pańskiego, oraz wyraził solidarność z ofiarami powodzi w Serbii, Rumunii i Bułgarii.
Środowa audiencja generalna: tematem katechezy Benedykta XVI było miejsce Tradycji apostolskiej i Pisma Świętego we wspólnocie Kościoła. ""Ta ciągła aktualizacja żywej obecności Pana Jezusa w Jego ludzie, dokonująca się przez Ducha Świętego i wyrażająca się w Kościele za pośrednictwem posługi apostolskiej i braterskiej wspólnoty, jest tym, co w znaczeniu teologicznym obejmuje termin Tradycja. Nie jest ona zwykłym, materialnym przekazem tego, co zostało dane na początku Apostołom, ale skuteczną obecnością Pana Jezusa, ukrzyżowanego i zmartwychwstałego, który towarzyszy i kieruje w Duchu zgromadzoną przez Niego wspólnotą"" - przypomniał Papież. Nawiązał też do 20. rocznicy katastrofy w Czarnobylu; zapewnił o modlitwie za ofiary.
Zjawisko ""pustych kołysek"" na Zachodzie jest rezultatem ""deficytu wiary, nadziei i oczywiście miłości"" - stwierdził Benedykt XVI w przesłaniu do uczestników sesji plenarnej Papieskiej Akademii Nauk Społecznych. ""Wydanie na świat dzieci wymaga ożywienia erosa twórczą i wielkoduszną agape"" - napisał Papież.
Do bojkotu filmu ""Kod Leonarda da Vinci"" wezwał sekretarz Kongregacji Nauki Wiary. Książkę Dana Browna i film na jej podstawie abp Angelo Amato nazwał ""stekiem obelg, kalumnii oraz błędów historycznych i teologicznych, wymierzonych w Jezusa, Ewangelie i Kościół"". Abp Amato przemawiał na sympozjum, zorganizowanym w Rzymie przez należący do Opus Dei Uniwersytet ""Santa Croce"".
KOŚCIÓŁ W ŚWIECIE...
W Kenii zamordowano ks. Galgalo Boru. Prowadzony przez niego samochód ostrzelali bandyci. Przed rokiem w tym samym regionie zamordowano administratora apostolskiego w Isiolo, bp. Luigiego Locatiego.
Chińskie władze zwolniły z więzienia bp. Juliusa Jia Zhiguo. Ordynariusz diecezji Zhengding należy do prześladowanego przez komunistów tzw. Kościoła podziemnego. 70-letni biskup, który w więzieniu spędził w sumie 20 lat, pozostaje pod policyjnym nadzorem w rodzinnej wiosce Wukiu. Komentatorzy wiążą jego zwolnienie z wizytą chińskiego prezydenta Hu Jintao w USA.
Kard. Philippe Barbarin wydał oświadczenie na rocznicę eksterminacji Ormian przez Turków w latach 1915-1920 (zginęło wówczas 1,5 mln ludzi). Arcybiskup Lyonu przypomniał, że również obecnie naród ormiański cierpi na skutek przemocy. Kardynał wspomniał np. o sprofanowaniu cmentarzy w Nachiczewanie, enklawie Ormian w Azerbejdżanie.
Ciało Chrystusa ma AIDS - stwierdził bp Hans-Jochen Jaschke z Hamburga po wizycie delegatów Episkopatu Niemiec w RPA. 30 proc. tamtejszych mieszkańców jest nosicielami wirusa HIV. Odpowiadając na pytanie o możliwość stosowania prezerwatyw przez małżonków chorych na AIDS, biskup zasugerował, że pomysł wart jest głębszego zastanowienia.
W diecezji Newark odbyła się doroczna konwencja stowarzyszenia polonijnych kapłanów w USA. ""Szacuje się - poinformował ks. Mirosław Król, krajowy koordynator konwencji - że w USA pracuje ok. 2500 kapłanów polskiego pochodzenia bądź przybyłych bezpośrednio z Polski. Obecnie potrzeba posługi, która wyjdzie naprzeciw młodzieży. Zauważamy duży napływ z Polski młodych wykształconych ludzi, znających angielski. To inna emigracja niż ta z początku XX w. czy Solidarnościowa. Są też inne oczekiwania. Teraz potrzeba duszpasterstwa osobistego, polegającego na tworzeniu grup przy parafiach, na prowadzeniu spotkań dla młodzieży czy intelektualistów - może na wzór Klubów Inteligencji Katolickiej"".
W Indiach, w miejscowościach Parpargani i Mangalore, konsekrowano dwa pierwsze kościoły dedykowane bł. Matce Teresie z Kalkuty. Arcybiskup Delhi Vincent Concessao wyraził nadzieję, że świątynie będą znakiem obecności chrześcijan w tym kraju.
...I W POLSCE
W wieku 88 lat zmarł o. Marian Żelazek, werbista (30 kwietnia). Tuż przed śmiercią zakonnik odwiedził wioskę trędowatych w Puri w indyjskim stanie Orisa. O. Żelazek urodził się 30 stycznia 1918 r. w Palędziu k. Poznania. W 1937 r. wstąpił do Zgromadzenia Słowa Bożego. Jako kleryk trafił na pięć lat do obozu w Dachau. Po wyzwoleniu ukończył studia teologiczne w Rzymie, w 1948 r. przyjął święcenia kapłańskie. Po dwóch latach wyjechał na misje do Indii. Przez pierwsze ćwierć wieku pracował wśród Adibasów (hinduskich aborygenów). W 1975 r. przeniósł się do Puri nad Zatoką Bengalską. Zbudował tam kościół NMP Niepokalanego Poczęcia i założył kilkusetosobową kolonię trędowatych oraz szkołę dla dzieci z rodzin dotkniętych trądem. We wrześniu 1998 r. otrzymał doktorat h.c. Akademii Medycznej w Poznaniu. W 2002 r. był kandydatem do pokojowego Nobla.
O dobre przygotowanie do pielgrzymki Benedykta XVI zaapelowali biskupi w liście odczytanym w kościołach (30 kwietnia). ""Na spotkanie z Namiestnikiem Chrystusa na ziemi powinniśmy przygotować nasze serca, a więc to, co w nas najbardziej osobiste i głębokie. (...) Warto zastanowić się, w jakie dziedziny naszego życia osobistego możemy wprowadzić większy ład i przejrzystość. Skorzystajmy z sakramentu pojednania i posilmy się Eucharystycznym Chlebem"" - napisali biskupi. Wezwali również: ""Skorzystajmy z szansy czekającego nas wydarzenia, by poprawić klimat i jakość naszych wzajemnych odniesień w rodzinach, w sąsiedztwie, we wspólnotach oraz w szerszej społeczności, obejmującej cały naród i jego instytucje. Zastanówmy się, dlaczego na co dzień skąpimy sobie wzajemnego zaufania, życzliwości, wyrozumiałości czy przebaczenia"".
Watykan poprosił w imieniu Benedykta XVI, aby podczas jego pielgrzymki Polacy nie składali kosztownych darów - ujawnił bp Józef Guzdek. ""Lepiej byłoby, żeby była to ofiara na jakiś dobry cel, np. Caritas, hospicjum czy szpital"" - mówi przewodniczący krakowskiego komitetu organizującego papieską wizytę.
Kibice i działacze klubów Wisła i Cracovia chcą zainicjować wspólną akcję krwiodawstwa w darze dla Benedykta XVI. ""Oddanie krwi będzie aktem wynagrodzenia za krew przelaną przez pseudokibiców w bijatykach, a nawet zabójstwach"" - wyjaśnił ks. Stanisław Szczepaniec.
Paweł Huelle nie naruszył dóbr osobistych ks. Henryka Jankowskiego - orzekł Sąd Apelacyjny w Gdańsku (25 kwietnia). Chodziło o felieton Huellego ""Rozumieć diabła"", który w 2004 r. opublikowała ""Rzeczpospolita"". Pisarz stwierdził m.in., że ks. Jankowski ""przemawia jak gauleiter, gensek, nie jak kapłan"". Sąd uznał go za niewinnego, gdyż radykalizm jego ocen odpowiadał ostrości wypowiedzi ks. Jankowskiego. Powołując się na orzecznictwo Europejskiego Trybunału Praw Człowieka, sędzia tłumaczył, że styl wyrażania opinii o osobach publicznych zależy od ich postawy: ""Cele publikacji nie byłyby osiągnięte bez ostrości stylistycznej, a nawet przesady"" ­- dodał.
Za ofiary tragedii w Czarnobylu modlił się prezydent Lech Kaczyński w prawosławnej katedrze w Warszawie. Na ekumeniczne spotkanie zorganizowane w 20. rocznicę katastrofy przybyli również przedstawiciele Kościołów ewangelickich, greckokatolickiego, rzymskokatolickiego oraz żydzi i muzułmanie. Zwierzchnik Polskiego Autokefalicznego Kościoła Prawosławnego wręczył prezydentowi ikonę Matki Bożej. ""Proszę, aby Pan Prezydent modlił się przed tą ikoną, a w swych modlitwach wspomniał również o Kościele prawosławnym"" - powiedział abp Sawa.
Ponad 50 minut trwało spotkanie kard. Stanisława Dziwisza z prezydenckim ministrem Andrzejem Urbańskim. Prasa spekulowała, że Urbański przyjechał do Krakowa, aby przeprosić arcybiskupa za słowa o ""quasi-terrorze"" (tak minister skomentował wypowiedź kard. Dziwisza, że przyspieszone wybory mogłyby niekorzystnie odbić się na pielgrzymce Benedykta XVI do Polski). Po spotkaniu Urbański nie chciał rozmawiać z dziennikarzami, a rzecznik kurii poinformował, że wizyta miała charakter kurtuazyjny.",,04.05.2006,https://www.tygodnikpowszechny.pl/kronika-religijna-24-30-iv-130567
55,KRONIKA RELIGIJNA,Stolica Apostolska,"Należy pilnie oceniać zdolność seminarzystów do zachowania celibatu - napisał Jan Paweł II w liście do Kongregacji Wychowania Katolickiego z okazji sesji plenarnej tej dykasterii. Papież postuluje, aby biskupom w ocenie kandydatów do kapłaństwa pomagali specjaliści.
Użycie prezerwatywy w ściśle określonych okolicznościach można uznać za uprawnione - powiedział teolog Domu Papieskiego, kard. Georges Cottier (wypowiedź dla agencji Apcom zacytował dziennik “Corriere della Sera""). Hierarcha wyjaśnił, że w miejscach najbardziej zagrożonych rozprzestrzenianiem się wirusa HIV, wśród “ogromnej nędzy, np. na obszarach Afryki czy Azji"", trudno “przedsięwziąć normalne środki zapobieżenia pandemii, czyli wychowania do świętości ludzkiego ciała"". Kardynał podkreślił, że “wirus przekazuje się na drodze aktu seksualnego; tym samym istnieje ryzyko, że wraz z życiem przekaże się śmierć. W tym właśnie punkcie obowiązuje przykazanie »Nie zabijaj«"". Zdaniem teologa, który zastrzegł, że wypowiada się jako osoba prywatna, a nie przedstawiciel Watykanu, “jest rzeczą oczywistą, że w tym kontekście nie zachęca się do permisywizmu seksualnego, a raczej próbuje się ocalić życie przed śmiercią"".
W wieku 101 lat zmarł w Rzymie najstarszy kardynał, Corrado Baffile. Urodził się w lipcu 1903 r., na dwa tygodnie przed śmiercią papieża Leona XIII. W latach 1960-1975 był nuncjuszem apostolskim w Bonn. Po powrocie do Rzymu pełnił urząd prefekta Kongregacji ds. Kanonizacyjnych. Po jego śmierci Kolegium Kardynalskie liczy 183 purpuratów; 120 z nich ma prawo głosu na konklawe.
Działająca od 118 lat rzymska uczelnia franciszkanów uzyskała status uniwersytetu papieskiego. Antonianum dołączyło do sześciu innych papieskich uczelni w Rzymie. Trzy z nich prowadzą zakony: jezuici - Uniwersytet Gregoriański, dominikanie - Angelicum, i salezjanie - Uniwersytet Salezjański. Trzy pozostałe to: Uniwersytet Laterański, Urbanianum i Krzyża Świętego (prowadzony przez Opus Dei).
Kościół w świecie...
Tsunami, które pochłonęło na Sri Lance 40 tys. ofiar, może przyspieszyć proces pokojowy na wyspie - stwierdził abp Oswald Gomis z Kolombo. “Nieszczęście - wyjaśnił - uświadomiło jej mieszkańcom, że wszyscy ludzie są równi"". Hierarcha przypomniał, że rebeliancki ruch Tamilskich Tygrysów walczy o większą autonomię na północy i wschodzie Sri Lanki. Trwająca od 1983 r. wojna domowa kosztowała życie ponad 65 tys. osób, a prawie dwa miliony ludzi wypędzono z ich ziem ojczystych. Od początku 2002 r. z wielkimi trudnościami toczą się rozmowy pokojowe. Abp Gomis podkreślił, że po tsunami wielokrotnie widział, jak wojska rządowe i partyzanci ramię w ramię spieszyli z pomocą i usuwali zniszczenia.
Wietnamskie władze wypuściły z więzienia ks. Thadeusa Nguyen Van Ly. Jego uwolnienia domagali się obrońcy praw człowieka oraz liczni dyplomaci. 58-letni kapłan krytykował ingerencje państwa w wewnętrzne sprawy Kościoła. W 2001 r. został skazany na piętnaście lat więzienia oraz pięć lat aresztu domowego. Jego zwolnienie wiąże się z tradycyjną amnestią, którą władze wietnamskie ogłaszają przed obchodami nowego roku księżycowego. Komunistyczny rząd uznał dotychczas sześć związków religijnych, w tym Kościół katolicki. Nadal stosuje jednak represje i uzurpuje sobie prawo do weryfikowania kandydatów na biskupów, a nawet kandydatów do seminariów.
Bp Carlos Belo, laureat pokojowej Nagrody Nobla (1996) zamierza powrócić do Timoru Wschodniego. W 2002 r. z powodów zdrowotnych opuścił wyspę i zaszył się jako zwykły ksiądz w Mozambiku. Duchowy przywódca mieszkańców Timoru (przed trzema laty wywalczyli niepodległość) powiedział podczas zorganizowanego w Tajlandii sympozjum “Mosty: dialog drogą ku kulturze pokoju"", że chciałby osiąść w biednym regionie Timoru i pełnić posługę nie biskupa, ale księdza parafialnego.
... i w Polsce
Kard. Józef Glemp zezwolił na udzielanie Komunii św. na rękę w archidiecezji warszawskiej. Decyzja wchodzi w życie od Wielkiego Czwartku. Każdy, kto chce tak przyjmować Eucharystię, musi spełnić trzy warunki. Po pierwsze, być bierzmowany. Po drugie, właściwie ułożyć ręce: “Lewa dłoń, podtrzymywana przez prawą, ma być tak wyciągnięta, aby tworzyła jakby patenę lub rodzaj żłóbka, na którym mogłaby być położona Komunia święta. Następnie prawą ręką wierny bierze złożone na lewej dłoni Ciało Pana i wkłada do swych ust niezwłocznie, w obecności kapłana. Ta chwila trzymania Pana Jezusa we własnych dłoniach jest momentem osobistej adoracji"". Po trzecie, “bardzo kochać Pana Jezusa"". Decyzja Prymasa sprowokowała protesty liderów Ligi Polskich Rodzin.
Tymczasem Konferencja Episkopatu wkrótce zakończy prace nad dokumentem dotyczącym liturgii, m.in. również przyjmowania Najświętszego Sakramentu. Abp Józef Michalik, przewodniczący Episkopatu, stwierdził niedawno: “Wszystko zmierza ku temu, że w Polsce w konsekwencji uchwał II Synodu Plenarnego będzie można wkrótce przyjmować Komunię św. także na rękę. Jednak wprowadzając taką alternatywę nie możemy pozwolić, aby wierni zatracili poczucie sacrum. Istota problemu nie polega na tym, w jaki sposób będziemy przyjmować Eucharystię, lecz byśmy przyjmowali ją godnie, coraz godniej. Ktoś może klęczeć lub przyjmować ją na stojąco, na rękę lub do ust, a jednocześnie żyć w grzechu (różnorakim!), np. gardzić tymi, którzy czynią to inaczej. To klasyczny przypadek postawy faryzejskiej"".
W święto Ofiarowania Pańskiego obchodzono Dzień Życia Konsekrowanego (2 lutego). Na zależność między ubóstwem i pracą charytatywną osób konsekrowanych zwrócił uwagę w okolicznościowym liście bp Andrzej Dzięga, przewodniczący Komisji Episkopatu ds. Instytutów Życia Konsekrowanego i Stowarzyszeń Życia Apostolskiego. “W czasach, gdy niekiedy nawet dobroczynność pojmuje się instrumentalnie, opierając na niej zwykłą promocję rynkową własnej firmy, Kościół - pomagając potrzebującym - podkreśla też wielką godność ludzi dotkniętych różnoraką biedą oraz potrzebę znajdowania sprawiedliwych i stabilnych rozwiązań problemów społecznych. Biedni mają bowiem przyrodzone prawo, by stworzono im godne warunki, w których sami będą w stanie zapewnić sobie chleb powszedni, nie musząc oczekiwać jedynie jałmużny. Dlatego stwarzanie ludziom biednym warunków, np. zdobywania wykształcenia i usamodzielniania się w życiu społecznym, jest nie mniej ważne niż przydzielanie doraźnych zapomóg"" - napisał bp Dzięga. Liczba osób konsekrowanych w Polsce wzrosła od 1998 r. o 650. W 239 instytutach (60 wspólnot męskich, 144 żeńskie, 35 instytutów świeckich) żyje ich prawie 40 tys.
Abp Józef Życiński zaapelował o dystans wobec tzw. listy Wildsteina. “Nie można pogodzić z etyką chrześcijańską, że cel uświęca środki, więc w imię poznania prawdy o dramatach PRL niech cierpią niewinni, bo ktoś chce, by tę prawdę jak najszybciej ujawnić - stwierdził metropolita lubelski. - Problem w tym, że nie jest to prawda, tylko część prawdy. Problem w tym, że niewinna osoba nigdy nie może być środkiem prowadzącym do poznania choćby najszczytniejszych prawd, do zrealizowania choćby najpiękniejszych celów"". Jego zdaniem, niewinnych, którzy znaleźli się na liście, należy wziąć w obronę. Abp Życiński zapowiedział, że wezwie księży, aby “pospieszyli z pomocą wszystkim zdesperowanym i bezradnym"". Zaapelował również, aby nie wzmacniać “klimatu psychozy"" i “atmosfery sensacji"".
Komornikowi nie udało się zlicytować majątku gdańskiej kurii (4 luty) - zabrakło chętnych na kupno maszyn poligraficznych i czterech samochodów. Licytację ogłoszono w związku z wielomilionowymi długami archidiecezjalnego wydawnictwa Stella Maris. Według prokuratury wystawiano w nim faktury VAT na fikcyjne transakcje.
O. Bernard Sawicki został nowym opatem benedyktynów w Tyńcu (1 lutego). Zastąpił o. Marka Szeligę; urząd będzie pełnić osiem lat. W wyborach brali udział mnisi nie tylko z Tyńca, ale także podległych opactwu klasztorów w Biskupowie (archidiecezja opolska) i Bacurowie na Słowacji.",,13.02.2005,https://www.tygodnikpowszechny.pl/kronika-religijna-127511
56,KRONIKA RELIGIJNA,Stolica Apostolska,"Czas Adwentu oznacza przede wszystkim obudzenie w sobie i w całym świecie nadziei na pokój - przypomniał Jan Paweł II przed niedzielną modlitwą “Anioł Pański"". Papież mówił, że “z głębokim bólem"" myśli o przemocy m.in. w Afryce i na Bliskim Wschodzie. Wezwał przywódców wielkich religii do połączenia wysiłków w głoszeniu przebaczenia i pojednania. Nawiązał też do obchodzonego w tym dniu Światowego Dnia Chorych na AIDS. Jan Paweł II zapewnił cierpiących, że pamięta o nich w modlitwach oraz dodał otuchy tym, którzy pomagają nosicielom wirusa HIV. Pozdrowił również tych, którzy rozpoczęli międzynarodową kampanię przeciw karze śmierci - wśród nich szczególnie członków rzymskiej Wspólnoty św. Idziego.
Delegacja Stolicy Apostolskiej uczestniczyła w uroczystościach ku czci św. Andrzeja w prawosławnym Patriarchacie Ekumenicznym w Stambule. Na jej czele stał przewodniczący Papieskiej Rady Popierania Jedności Chrześcijan, kard. Walter Kasper. Tradycja tej corocznej wizyty sięga 1969 r. W 1979 r. do Stambułu przyjechał Jan Paweł II; ogłosił wtedy wraz z ówczesnym patriarchą Konstantynopola Dimitriosem oficjalne rozpoczęcie katolicko-prawosławnego dialogu teologicznego. Z kolei delegacja Patriarchatu przybywa do Rzymu w uroczystość świętych Piotra i Pawła (29 czerwca).
Duchowy przywódca buddystów tybetańskich spotkał się z Janem Pawłem II (27 listopada). “Była to krótka wizyta kurtuazyjna o treści wyłącznie religijnej"" - oświadczył rzecznik Watykanu, Joaquín Navarro-Valls. Po spotkaniu Dalajlama wyraził podziw dla działalności Papieża na rzecz pokoju i harmonii między religiami. Dzień wcześniej - w wywiadzie dla dziennika “Corriere della Sera"" - powiedział o Papieżu: “On miał do czynienia z polskim komunizmem, ja spędziłem dziewięć lat w komunistycznych Chinach, obaj zatem wiemy, czym był ten ustrój. Podzielam też jego troskę o zachowanie duchowości w naszych czasach. Być może coś nas dzieli: ja krzewię również etykę świecką, niekoniecznie związaną z religią. Są to jednak różne sposoby patrzenia na ten sam problem"".
Jan Paweł II wyraził modlitewną i duchową łączność z uczestnikami obchodów 70. rocznicy wielkiego głodu na Ukrainie. W orędziu z 23 listopada, przesłanym na ręce kardynałów lwowskich: Lubomyra Huzara i Mariana Jaworskiego, Papież przypomniał, że przed 70 laty “miliony ludzi zaznały strasznej śmierci wskutek zgubnej działalności ideologii, która przez cały XX wiek była przyczyną cierpień i bólu w wielu częściach świata"". “Chcę jeszcze raz potwierdzić konieczność zachowania pamięci o tych faktach, aby móc jeszcze raz wspólnie powtórzyć: niech to się nigdy więcej nie powtórzy!"" - napisał Jan Paweł II.
Kard. Joseph Ratzinger w rozmowie z dziennikiem “Il Giornale"" skrytykował liderów islamu - za to, że stawiają znak równości między polityką i religią, co prowadzi do braku wolności religijnej w krajach o przewadze muzułmanów. Prefekt Kongregacji Nauki Wiary zaznaczył, że chrześcijaństwo wniosło w dzieje świata nieznaną wcześniej ideę oddzielenia od siebie władzy świeckiej i boskiej. Z kolei wraz z narodzinami islamu wielka część świata wróciła do wcześniejszej koncepcji utożsamiania władzy politycznej i religijnej.
Jan Paweł II kibicuje Liverpoolowi - poinformowała agencja BBC, powołując się m.in. na wypowiedzi Jerzego Dudka, polskiego bramkarza w angielskiej drużynie. Dudek - po spotkaniu reprezentacji Polski i Włoch z Janem Pawłem II - wyznał, że rozmawiał w Watykanie z “dwoma facetami, którzy są bardzo blisko Papieża. Powiedzieli mi, że zawsze śledzi nasze mecze (...). Byłem bardzo zaskoczony. Ci goście wydawali się wiedzieć wszystko o piłce nożnej, o mnie i Liverpoolu"". Jan Paweł II w młodości lubił grać w piłkę; zwykle stał na bramce.
Kościół w świecie...
W Kolumbii nieznani sprawcy - prawdopodobnie lewaccy rebelianci - zamordowali ks. Jose Rubina Rodriguesa. W kraju nasilił się terror wobec duchownych: na początku listopada zamordowano dwóch księży, a siedmiu poddano torturom. W odpowiedzi biskupi kolumbijscy przypomnieli, że w kraju ogarniętym wojną domową Kościół płaci cenę za wierność Ewangelii. W ostatnich 20 latach lewacy zabili w Kolumbii ponad 130 duchownych protestanckich i 60 katolickich, w tym dwóch biskupów.
Unia Europejska uchwaliła, że mieszkający na Starym Kontynencie sikhowie, wyznawcy religii powstałej w Indiach ok. 1500 r., będą mogli przychodzić do pracy z mieczami - symbolem ich wiary. Unia postanowiła też, że przedstawiciele wspólnot religijnych mają prawo domagać się od pracodawców wydzielonych pomieszczeń do modlitwy i dni wolnych do obchodzenia świąt. Muzułmanom będzie np. przysługiwał urlop religijny, aby odbyli pielgrzymkę do Mekki, tzw. hadżdż.
Zaostrza się konflikt między Greckim Kościołem Prawosławnym a Ekumenicznym Patriarchatem w Konstantynopolu wokół kościelnej jurysdykcji na północnych terenach Grecji (tzw. Nowe Ziemie). Mówi się wręcz o zagrożeniu schizmą. Nowe Ziemie to część Grecji, w latach 1912-13 wyzwolona spod panowania Turcji. Większość greckich hierarchów twierdzi, że wybór biskupów na tych terenach należy do greckiej Cerkwi, która co najwyżej może przekazywać Konstantynopolowi listy kandydatów. Takie też rozwiązanie zaproponowali patriarsze na początku listopada. 27 listopada patriarcha spotkał się w tej sprawie ze swoimi biskupami. Po spotkaniu nie wydano oświadczenia, ale archimandryta Benedict Ioannou, stały przedstawiciel Patriarchatu przy Światowej Radzie Kościołów, ujawnił, że propozycję odrzucono.
Prezydent Filipin, Gloria Macapagal-Arroyo (katoliczka), wywołała spore zaskoczenie, ogłaszając 26 listopada narodowym świętem na znak zakończenia Ramadanu, świętego miesiąca islamu - poinformowała ekumeniczna agencja ENI. Tymczasem Filipiny są jedynym krajem Azji o zdecydowanej większości chrześcijańskiej. Co jeszcze dziwniejsze, na święto wybrano dzień... po zakończeniu Ramadanu. Przedstawiciele islamu - nie kryjąc zadowolenia z decyzji - uznali, że pomyłkę popełniono w dobrej wierze. Rzecznik prasowy rządu tłumaczył z kolei, że termin zasugerowała muzułmańska mniejszość. Na 81 mln mieszkańców Filipin 92 proc. to chrześcijanie. Islam wyznaje 5 proc.
... i w Polsce
Prezydent Niemiec, Johannes Rau, uhonorował kard. Henryka Gulbinowicza Wielkim Krzyżem Zasługi z Gwiazdą (29 listopada). To najwyższe niemieckie odznaczenie przyznawane obcokrajowcom wręczył metropolicie wrocławskiemu konsul generalny Niemiec w Polsce, dr Peter Ohr. Dyplomata podkreślił, że kard. Gulbinowiczowi “niezwykle leżą na sercu sprawy rozwoju stosunków polsko-niemieckich"", m.in. sprowadził szczątki ostatniego niemieckiego kardynała i prymasa Adolfa Bertrama do katedry wrocławskiej, zaangażował się w odbudowę i odnowę starych niemieckich cmentarzy, z jego inicjatywy poświęcono pomnik na cmentarzu żołnierzy niemieckich w Nadolicach Wielkich. “Dobrze być starym człowiekiem. Zamiast złych rzeczy, można usłyszeć o sobie dobre, ciepłe słowa"" - żartował kard. Gulbinowicz.
Kardynalskie prymicje kard. Stanisława Nagy’ego odbyły się w Bieruniu Starym (29 listopada). Kardynał, kreowany przez Papieża na październikowym konsystorzu, odprawił pierwszą od czasu otrzymania biretu kardynalskiego Mszę św. w rodzinnej parafii. Otrzymał też honorowe obywatelstwo Bierunia.
Pierwszego żonatego diakona stałego w Kościele greckokatolickim w Polsce wyświęcił w Lublinie metropolita przemysko-warszawski, abp Jan Martyniak (30 listopada). Piotr Sawicki jest pracownikiem naukowym na Katolickim Uniwersytecie Lubelskim.
""Rozpal serce"" - to hasło tegorocznej, 10. edycji Wigilijnego Dzieła Pomocy Dzieciom, organizowanego przez katolicką Caritas, protestancką Diakonię i prawosławny Eleos. Od pierwszej niedzieli Adwentu do Bożego Narodzenia w parafiach sprzedawane będą świece z logo tych trzech organizacji. Caritas przygotowała ponad 4 mln świec, Eleos 20 tys., a Diakonia - 15 tys.
Kary za obrazę uczuć religijnych dla Doroty Nieznalskiej, autorki ""Pasji"", domagają się proboszczowie z dziesięciu parafii w Ostrowie Wielkopolskim. Zaplanowana na 6 grudnia w Ostrowie wystawa instalacji “Pasja"" (przedstawiającej męskie genitalia na krzyżu) nie dojdzie do skutku: szefowi galerii, w której miał odbyć się pokaz, właściciel kamienicy wymówił najem lokalu. Proboszczowie ostrowieckich parafii nie zamierzają jednak wycofać wniosku złożonego w prokuraturze. Za prezentację dzieła (w Gdańsku) Nieznalska została już skazana na pół roku ograniczenia wolności oraz pracę na cele społeczne.",,07.12.2003,https://www.tygodnikpowszechny.pl/kronika-religijna-122959
57,"„NIELICZNI SĄ CI, KTÓRZY BIORĄ TO DO SERCA""","W Watykanie, na prośbę Benedykta XVI, powstało ""wyczerpujące i dogłębne studium na temat problemu stosowania prezerwatyw jako środka walki z HIV/AIDS - poinformował 21 listopada kard. Javier Lozano Barragan. Dzieło ma służyć pomocą Papieżowi i Kongregacji Nauki Wiary w podjęciu decyzji i opublikowaniu dokumentu w tej sprawie, jeśli - zastrzegł przewodniczący Papieskiej Rady Duszpasterstwa Służby Zdrowia - w ogóle on powstanie. Artykuł ukazał się w Tygodniku Powszechnym w listopadzie 2006 r.","Blisko dwustustronicowe studium, opracowane przez Radę we współpracy z zespołem wybitnych naukowców i teologów, zostało przekazane Kongregacji Nauki Wiary, która jako jedyna władna jest ocenić je od strony doktrynalnej - powiedział kard. Barragan podczas konferencji prasowej na temat rozpoczynającego się watykańskiego kongresu o chorobach zakaźnych. Hierarcha przypomniał, że obecnie ok. 40 mln ludzi na świecie jest zarażonych wirusem HIV, a codziennie na AIDS umiera 8 tys. osób, czyli sześć na minutę: od chwili rozpoczęcia naszego spotkania - podkreślił kardynał - na tę chorobę ""zmarło kolejnych trzydziestu ludzi"".
Chociaż niektórzy komentatorzy wyrażali przekonanie, że studium Papieskiej Rady może sugerować dopuszczenie używania prezerwatyw przez małżonków, z których jedno jest zakażone wirusem HIV, to oficjalnie nic na ten temat nie wiadomo. Kard. Barragan powiedział tylko, że dzieło Papieskiej Rady prezentuje najnowsze medyczne informacje na temat epidemii HIV/AIDS i pełne spektrum opinii teologów moralistów w odniesieniu do stosowania prezerwatyw w walce z tą chorobą. Hierarcha podkreślił, że wśród teologów mamy ""wielki wachlarz"" stanowisk w tej kwestii, od ""bardzo rygorystycznych"", radykalnie odrzucających prezerwatywy w jakiejkolwiek sytuacji, do ""bardzo wyrozumiałych"", które dopuszczają ich wyjątkowe stosowanie.
***
W ostatnich latach niektórzy biskupi, w tym kardynałowie, idą za poglądami głoszonymi przez część teologów, którzy - powołując się na zasadę mniejszego zła - apelują o dopuszczenie prezerwatyw w przypadku par małżonków, z których jedno jest nosicielem wirusa HIV. W takim stawianiu sprawy nie kwestionuje się nauczania Kościoła, począwszy od encykliki Pawła VI ""Humanae vitae"", w której odrzucił on stosowanie środków antykoncepcyjnych: rzecz w tym, że ""Humanae vitae"" nie mogła przewidzieć epidemii HIV/AIDS, a sytuacja takich małżonków jest na tyle wyjątkowa i złożona, że domaga się nowego rozstrzygnięcia.
W kwietniu br. kard. Carlo Maria Martini powiedział wręcz, że zło zawsze jest złem i nie można go pragnąć, niemniej w życiu bywają sytuacje wyjątkowe, w których każde z możliwych działań prowadzi do moralnie złego skutku, chociaż w większym lub mniejszym stopniu. Podkreślił, że w takiej sytuacji możemy wybrać mniejsze zło, po czym postawił kropkę nad i: ""Z pewnością profilaktyczne posłużenie się prezerwatywą w niektórych przypadkach stanowi mniejsze zło"". Podobnie wypowiadali się kardynałowie: Godfried Danneels, prymas Belgii, Cormac Murphy--O'Connor, prymas Anglii i Walii, George Cottier, teolog Domu Papieskiego za czasów Jana Pawła II, Christian Tumi z Kamerunu, jak też biskupi: Eug?nio Rixen z Brazylii, Kevin Dowling z Afryki Południowej czy Boniface Lele z Kenii. Najmocniej zabrzmiał głos kard. Danneelsa, który powiedział, że pary, które decydują się na współżycie mając świadomość, że jedna ze stron jest nosicielem HIV, występują przeciwko przykazaniu ""Nie zabijaj!"". Z moralnego punktu widzenia posłużenie się prezerwatywą w takiej sytuacji nie może być oceniane tak samo jak użycie prezerwatywy jako metody regulacji poczęć - uznał prymas Belgii.
W styczniu 2005 r. sam kard. Barragan, podkreślając stałe i niezmienne nauczanie Kościoła, które odrzuca antykoncepcję, przyznał, że istnieje także prawo do obrony przed HIV/AIDS. Hierarcha, mając na myśli przypadek żony człowieka chorego na tę chorobę, domagającej się, by ten używał prezerwatywy, stwierdził: ""Uważam, że ma do tego prawo. Tak, prawem żony jest domagać się, aby małżonek używał prezerwatywy"".
***
Podczas wspomnianej wyżej rzymskiej konferencji prasowej kard. Barragan powiedział, że Kościół jest przeciwny stosowaniu jakichkolwiek środków antykoncepcyjnych, ale jak do tej pory nie ma oficjalnego stanowiska Magisterium w kwestii ich używania przez pary małżeńskie jako środka obrony przed zarażeniem HIV. Papieska Rada Duszpasterstwa Służby Zdrowia - stwierdził - czeka teraz na odpowiedź Kongregacji Nauki Wiary i Benedykta XVI, ponieważ ""nasza dykasteria nie jest kompetentna w sprawach doktrynalnych"" i nie ma władzy rozwiązywania tego rodzaju problemów. ""Dzięki Bogu - dodał z ulgą - rozstrzygnięcie nie należy do nas"".
Moralność stosowania prezerwatyw w ramach małżeństwa jest - podkreślił kard. Barragan - ""bardzo ważnym i trudnym"" problemem, a decyzja w tej sprawie musi uwzględniać dobro wszystkich katolików. Kościół - kontynuował - utrzymuje, że ""każde seksualne współżycie małżonków winno być otwarte na przekazywanie życia, ale - jak zwykli mawiać moi dawni nauczyciele - intelligenti pauca"" (nieliczni są ci, którzy biorą to do serca). Dodał, że ""Papież z wielką troską traktuje problem zapobiegania zarażeniu się AIDS"" i że jest pewne, iż Kościół w żadnym razie nie opowie się za ""seksualnym libertynizmem"".",JÓZEF MAJEWSKI,27.11.2006,https://www.tygodnikpowszechny.pl/nieliczni-sa-ci-ktorzy-biora-to-do-serca-130309
58,"„NIELICZNI SĄ CI, KTÓRZY BIORĄ TO DO SERCA""","W Watykanie, na prośbę Benedykta XVI, powstało ""wyczerpujące i dogłębne studium na temat problemu stosowania prezerwatyw jako środka walki z HIV/AIDS - poinformował 21 listopada kard. Javier Lozano Barragan. Dzieło ma służyć pomocą Papieżowi i Kongregacji Nauki Wiary w podjęciu decyzji i opublikowaniu dokumentu w tej sprawie, jeśli - zastrzegł przewodniczący Papieskiej Rady Duszpasterstwa Służby Zdrowia - w ogóle on powstanie.","Blisko dwustustronicowe studium, opracowane przez Radę we współpracy z zespołem wybitnych naukowców i teologów, zostało przekazane Kongregacji Nauki Wiary, która jako jedyna władna jest ocenić je od strony doktrynalnej - powiedział kard. Barragan podczas konferencji prasowej na temat rozpoczynającego się watykańskiego kongresu o chorobach zakaźnych. Hierarcha przypomniał, że obecnie ok. 40 mln ludzi na świecie jest zarażonych wirusem HIV, a codziennie na AIDS umiera 8 tys. osób, czyli sześć na minutę: od chwili rozpoczęcia naszego spotkania - podkreślił kardynał - na tę chorobę ""zmarło kolejnych trzydziestu ludzi"".
Chociaż niektórzy komentatorzy wyrażali przekonanie, że studium Papieskiej Rady może sugerować dopuszczenie używania prezerwatyw przez małżonków, z których jedno jest zakażone wirusem HIV, to oficjalnie nic na ten temat nie wiadomo. Kard. Barragan powiedział tylko, że dzieło Papieskiej Rady prezentuje najnowsze medyczne informacje na temat epidemii HIV/AIDS i pełne spektrum opinii teologów moralistów w odniesieniu do stosowania prezerwatyw w walce z tą chorobą. Hierarcha podkreślił, że wśród teologów mamy ""wielki wachlarz"" stanowisk w tej kwestii, od ""bardzo rygorystycznych"", radykalnie odrzucających prezerwatywy w jakiejkolwiek sytuacji, do ""bardzo wyrozumiałych"", które dopuszczają ich wyjątkowe stosowanie.
***
W ostatnich latach niektórzy biskupi, w tym kardynałowie, idą za poglądami głoszonymi przez część teologów, którzy - powołując się na zasadę mniejszego zła - apelują o dopuszczenie prezerwatyw w przypadku par małżonków, z których jedno jest nosicielem wirusa HIV. W takim stawianiu sprawy nie kwestionuje się nauczania Kościoła, począwszy od encykliki Pawła VI ""Humanae vitae"", w której odrzucił on stosowanie środków antykoncepcyjnych: rzecz w tym, że ""Humanae vitae"" nie mogła przewidzieć epidemii HIV/AIDS, a sytuacja takich małżonków jest na tyle wyjątkowa i złożona, że domaga się nowego rozstrzygnięcia.
W kwietniu br. kard. Carlo Maria Martini powiedział wręcz, że zło zawsze jest złem i nie można go pragnąć, niemniej w życiu bywają sytuacje wyjątkowe, w których każde z możliwych działań prowadzi do moralnie złego skutku, chociaż w większym lub mniejszym stopniu. Podkreślił, że w takiej sytuacji możemy wybrać mniejsze zło, po czym postawił kropkę nad i: ""Z pewnością profilaktyczne posłużenie się prezerwatywą w niektórych przypadkach stanowi mniejsze zło"". Podobnie wypowiadali się kardynałowie: Godfried Danneels, prymas Belgii, Cormac Murphy--O'Connor, prymas Anglii i Walii, George Cottier, teolog Domu Papieskiego za czasów Jana Pawła II, Christian Tumi z Kamerunu, jak też biskupi: Eug?nio Rixen z Brazylii, Kevin Dowling z Afryki Południowej czy Boniface Lele z Kenii. Najmocniej zabrzmiał głos kard. Danneelsa, który powiedział, że pary, które decydują się na współżycie mając świadomość, że jedna ze stron jest nosicielem HIV, występują przeciwko przykazaniu ""Nie zabijaj!"". Z moralnego punktu widzenia posłużenie się prezerwatywą w takiej sytuacji nie może być oceniane tak samo jak użycie prezerwatywy jako metody regulacji poczęć - uznał prymas Belgii.
W styczniu 2005 r. sam kard. Barragan, podkreślając stałe i niezmienne nauczanie Kościoła, które odrzuca antykoncepcję, przyznał, że istnieje także prawo do obrony przed HIV/AIDS. Hierarcha, mając na myśli przypadek żony człowieka chorego na tę chorobę, domagającej się, by ten używał prezerwatywy, stwierdził: ""Uważam, że ma do tego prawo. Tak, prawem żony jest domagać się, aby małżonek używał prezerwatywy"".
***
Podczas wspomnianej wyżej rzymskiej konferencji prasowej kard. Barragan powiedział, że Kościół jest przeciwny stosowaniu jakichkolwiek środków antykoncepcyjnych, ale jak do tej pory nie ma oficjalnego stanowiska Magisterium w kwestii ich używania przez pary małżeńskie jako środka obrony przed zarażeniem HIV. Papieska Rada Duszpasterstwa Służby Zdrowia - stwierdził - czeka teraz na odpowiedź Kongregacji Nauki Wiary i Benedykta XVI, ponieważ ""nasza dykasteria nie jest kompetentna w sprawach doktrynalnych"" i nie ma władzy rozwiązywania tego rodzaju problemów. ""Dzięki Bogu - dodał z ulgą - rozstrzygnięcie nie należy do nas"".
Moralność stosowania prezerwatyw w ramach małżeństwa jest - podkreślił kard. Barragan - ""bardzo ważnym i trudnym"" problemem, a decyzja w tej sprawie musi uwzględniać dobro wszystkich katolików. Kościół - kontynuował - utrzymuje, że ""każde seksualne współżycie małżonków winno być otwarte na przekazywanie życia, ale - jak zwykli mawiać moi dawni nauczyciele - intelligenti pauca"" (nieliczni są ci, którzy biorą to do serca). Dodał, że ""Papież z wielką troską traktuje problem zapobiegania zarażeniu się AIDS"" i że jest pewne, iż Kościół w żadnym razie nie opowie się za ""seksualnym libertynizmem"".",JÓZEF MAJEWSKI,27.11.2006,https://www.tygodnikpowszechny.pl/nieliczni-sa-ci-ktorzy-biora-to-do-serca-130316
59,TYLKO PREZERWATYWY?,"Watykański dziennik ""L’Osservatore Romano"" protestuje przeciw sprowadzaniu papieskiej wizyty w Afryce do zakazu stosowania prezerwatyw w walce z wirusem HIV. W tym czasie Timesonline.co.uk umieszcza karykaturę Benedykta XVI z prezerwatywą zamiast mitry na głowie.","Francuskie MSZ ogłasza, że wypowiedzi Benedykta XVI to zagrożenie dla polityki zdrowotnej, zaś media rzadko pokazują duszpasterski wymiar podróży Benedykta XVI - np. materiał w głównym wydaniu Wiadomości TVP także dotyczył wyłącznie problemu prezerwatyw. Tymczasem Papież podczas popołudniowych nieszporów wygłosił kolejną podczas pielgrzymki homilię.
Papierowe wydanie opiniotwórczego brytyjskiego dziennika ""The Times"" zawiera zapowiadany na pierwszej stronie materiał: ""Papież, Afryka i AIDS"". Wątek przewodni obszernego tekstu to ostre i krytyczne reakcje środowisk walczących z epidemią choroby w Afryce na słowa Papieża podczas wtorkowej konferencji na pokładzie samolotu, którym przyleciał do Kamerunu. Benedykt XVI wówczas dał do zrozumienia, że Kościół nie zmieni swojego nauczania zakazującego stosowania prezerwatyw.
""To jest tragedia, której nie można przezwyciężyć tylko pieniędzmi, nie można pokonać dystrybucją prezerwatyw, które wręcz zwiększają problemy"". Konieczna jest, jego zdaniem, humanizacja seksualności oraz troska o chorych gotowa do osobistych poświęceń. Więcej na ten temat pisze w komentarzu Artur Sporniak . Natomiast gazeta przywołuje głosy papieskich krytyków, którzy twierdzą, że Benedykt XVI pokazał światu, jak jest oderwany od rzeczywistości.
W tekście znajdujemy też opinię Kevina Osborne’a, doradcy ds. HIV przy International Planned Parenthood Federation, który uznał słowa Papieża za ""przerażające"". Osborne stwierdził, że tym samym Benedykt XVI naznaczył prezerwatywy znowu piętnem, stwarzając dalsze warunki do rozprzestrzeniania się wirusa.
Francuskie ministerstwo spraw zagranicznych ustami swojego rzecznika Erica Chevalliera uznało, że choć nie ma prawa do oceny katolickiej doktryny, to jednak wypowiedzi Papieża, jak ta udzielona w samolocie, ""są zagrożeniem dla polityki zdrowotnej i wbrew obowiązkowi ochrony ludzkiego życia"" - czytamy w materiale przygotowanym przez BBC News.
Z kolei KAI donosi, że rano, przed spotkaniem z prezydentem Kamerunu, Benedykt XVI rozmawiał z 67 przedstawicielami Wspólnoty św. Idziego zaangażowanymi w prowadzony w Afryce program walki z AIDS - DREEM. Obejmuje ok. miliona ludzi, z czego 100 tys. otrzymuje leki antyretrowirusowe, które sprawiają, że dzieci zarażonych matek rodzą się zdrowe. Pracownicy programu zanotowali już 6,5 tys. takich przypadków - opisuje Katolicka Agencja Informacyjna. Natomiast przywołany obszerny artykuł problemowy z ""The Times"" zakończony jest innym akcentem: WHO twierdzi, że umiejętne i konsekwentne stosowanie prezerwatyw zmniejsza ryzyko zakażenia wirusem HIV o 90. proc.
Rzecznik prasowy Watykanu ks. Federico Lombardi potwierdził podczas konferencji prasowej w Juandzie, że w czasie afrykańskiej podróży Benedykta XVI nie nastąpi zmiana stosunku Kościoła do prezerwatyw jako środka zapobiegającego zarażeniem się AIDS.  ""Skupienie się na prezerwatywie nie jest właściwą drogą, ponieważ odwraca uwagę od bardziej złożonego zadania wychowawczego"" - powiedział ks. Lombardi. Przypomniał, że Kościół w tej dziedzinie stawia na wychowanie, leczenie i opiekę nad chorymi.
John Thavis z Catholic News Service, który jest jej wysłannikiem w Kamerunie, podkreśla, że konsekwencja tych dwóch wypowiedzi jest znacząca. Zarówno Papież, jak i rzecznik Watykanu mieli świadomość, że jednym z problemów tej pielgrzymki musi być kwestia prezerwatyw jako prewencji przed HIV. Pytania, które w samolocie zadają dziennikarze, są przez nich składane pisemnie kilka dni wcześniej. Następnie zostaje dokonana selekcja. A więc Papież musiał przemyśleć i świadomie potwierdzić stanowisko Kościoła.
Dodatkowo, zwraca uwagę Thavis, trzeba mieć świadomość, że papieska wypowiedź była dłuższa niż cytaty podawane przez agencje informacyjne. Benedykt XVI odpowiadał na zarzut, że katolickie stanowisko jest postrzegane jako nierealistyczne i nieskuteczne. ""Powiedziałbym, że wręcz przeciwnie"" - odparł Papież. Stwierdził, że jego zdaniem właśnie odpowiedź w formie nauczania i działalności prowadzonej przez Kościół okazuje się bardzo skuteczna, choć faktycznie jest też bardzo wymagająca. Przywołał następnie przykład pracy prowadzonej przez wspólnotę Sant’Egidio. I dopiero potem padły słowa, że plagi AIDS nie da się przezwyciężyć tylko przy pomocy pieniędzy. Bo, mówił Papież, bez wiedzy i duchowego podejścia, pieniądze zdadzą się na nic.
Konieczna jest, kontynuował Benedykt XVI, humanizacja seksualności oraz troska o bliźniego, w szczególności o chorych, która oznacza też gotowość do osobistych poświęceń. ""Tak więc powiedziałbym, że jest to nasza podwójna siła"" - stwierdził Papież: ""Aby odnowić człowieka od jego wnętrza, dać mu duchową siłę do właściwego zachowania, które szanuje dobro własnego ciała i dobro ciała w relacjach z bliźnimi"". Benedykt XVI zakończył ten wątek jasno: ""Uważam, że jest to właściwa odpowiedź Kościoła i jego wielki wkład w ten problem. Dziękuję wszystkim tym, którzy się w tę działalność zaangażowali"".
Redaktor naczelny watykańskiej gazety ""L’Osservatore Romano"" Giovanni Maria Vian w artykule wstępnym na łamach najnowszego numeru napisał, że media ""zredukowały"" wymiar papieskiej podróży ""tylko do jednego aspektu"", ""a co gorsza"" - jak dodał - ""ukazanego poprzez polemiczną interpretację"" - podał serwis Gazeta.pl.
***
We środę popołudniu Benedykt XVI uczestniczył w nieszporach z duchowieństwem kameruńskim w Bazylice Maryi Królowej Apostołów, która uważana jest za parafię-matkę lokalnego Kościoła. To właśnie ze wzgórza Mvolyé, gdzie stoi budynek, rozpoczęła się w 1901 r. ewangelizacja kraju. W spotkaniu wzięło udział m.in. ponad 720 duchownych reprezentujących 24 diecezje Kamerunu oraz przedstawiciele innych Kościołów chrześcijańskich.
Wygłoszone rozważania Papież poświęcił św. Józefowi Oblubieńcowi, którego uroczystość przypada we czwartek. Stwierdził, że ""bycie ojcem oznacza przede wszystkim bycie sługą życia i wzrastania. Święty Józef udowodnił w tej dziedzinie wielkie poświęcenie. Ze względu na Chrystusa zaznał prześladowania, wygnania i wynikającego stąd ubóstwa. Musiał zamieszkać poza swoim miasteczkiem. Jedyną jego nagrodą było to, że mógł być z Chrystusem"" - powiedział Benedykt XVI.
""Nasza osobista relacja z Jezusem ma istotne znaczenie dla stylu, w jakim pragniemy przeżywać nasze życie"" - zaznaczył Papież. Przypomniał, że Eucharystia jest centrum kapłańskiego życia. Uczulił też, że osobowość kapłana nie może znajdować się w centrum. ""Jest on sługą, pokornym narzędziem wskazującym na Chrystusa, ofiarującego siebie w ofierze dla zbawienia świata"".
Osoby konsekrowane Papież zachęcił, aby nie lękały się żyć w pełni ofiarą z samych siebie, ""złożoną Bogu i autentycznego świadczenia o niej"". Za wzór świętości życia podał o. Simona Mpeke, nazywanego Baba Simon. ""Wiecie jak bardzo »bosy misjonarz« wszystkie swe siły poświęcał w bezinteresownej pokorze, troszcząc się o zbawienie dusz oraz nie szczędząc trosk i trudu w służbie materialnej swym braciom"" - mówił Benedykt XVI.
Zwracając się do wiernych innych wyznań chrześcijańskich przypomniał, że ""poszukiwanie jedności uczniów Chrystusa jest poważnym wyznaniem"". ""Prowadzi nas ono najpierw do nawrócenia ku osobie Chrystusa, abyśmy dali się Jemu bardziej pociągać. To w nim powołani jesteśmy do uznania się braćmi, dziećmi tego samego Ojca"" - zakończył Papież.
Kolejne relacje z papieskiej pielgrzymki i komentarze w naszym specjalnym serwisie... >>",TPO,18.03.2009,https://www.tygodnikpowszechny.pl/tylko-prezerwatywy-136830
60,W ODRUCHU SAMOPRZETRWANIA,"Z ks. Henrykiem Hoserem, misjonarzem i lekarzem, rozmawia Jacek Kubiak.","JACEK KUBIAK: - Spędził ksiądz 21 lat na misjach w Afryce, głównie w Rwandzie. Jak ocenić - z perspektywy religijnej - eksplozję ludobójstwa sprzed kilku lat w tym kraju?
KS. HENRYK HOSER: - W Afryce Środkowej chrześcijaństwo istnieje niewiele ponad sto lat. Tradycja jest płytka, słabo przenika świadomość indywidualną i zbiorową, życie społeczne i kulturę. Nie oznacza to jednak, że w Afryce nie ma głęboko wierzących, którzy oddawali życie za wiarę lub odmawiali udziału w zbrodni - będziemy mieli stamtąd wielu błogosławionych i świętych. Z drugiej strony, analizując historię Europy, trzeba przyznać, że także na naszym kontynencie były i nadal zdarzają się okresy tak daleko posuniętej barbarii, że różnica cywilizacyjna staje się mniej ostra - wspomnijmy choćby drugą wojnę światową. Kościół w swym realizmie ciągle przypomina, że jesteśmy grzesznikami.
- Na czym opiera się ów realizm Kościoła?
- Na głębokiej znajomości ludzkiej natury. Chesterton nazwał prawdę o grzechu pierworodnym “dobrą nowiną chrześcijaństwa"" - dobrą, bo chroni nas od iluzji.
Pytania, których lepiej unikać
- A czym realizm katolicki różni się od nie-katolickiego?
- Stałością; jeśli porównać go z idealizmami o charakterze przejściowym i koniunkturalnym w dawnych i nowych ideologiach. Inną cechą realizmu chrześcijańskiego jest fakt, że potwierdza go samo życie. Kościół nie przetrwałby dwóch tysięcy lat, gdyby daleki był od prawdy.
- W młodych Kościołach, np. afrykańskich, krzewienie realizmu chrześcijańskiego musi być szczególnie istotne. Z jakim przyjęciem się spotyka?
- Na misjach przekonałem się o identyczności ludzkiej natury. Natura człowieka z Europy czy Afryki jest taka sama. Różnimy się natomiast kulturą, która była kształtowana w oparciu o rozmaite czynniki, poczynając od klimatycznych. Niestety, żyjemy w czasach, w których pojęcie natury ludzkiej jest wyśmiewane. Obserwujemy przesadne akcentowanie wpływu i znaczenia kultury - czyli tego, co nas różni, a nie tego, co wspólne. Zadziwia brak poważnej debaty na temat relacji między kulturą i naturą. Mówi się natomiast, że niektóre podstawowe dane natury są z istoty kulturalne, np. zróżnicowanie płciowe. I to jest właśnie myślenie nie-realistyczne!
- Dlaczego zróżnicowanie płciowe miałoby być uwarunkowane kulturalnie? Przecież jest zdeterminowane genetycznie, czyli naturalnie.
- Oczywiście. Ale dziś utrzymuje się, że płeć jest rodzajem konwencji społecznej. W tym duchu niektóre agencje ONZ propagują ideologię gender; wyboru płci.
- Można wybrać sobie płeć fenotypową, czyli zmodyfikować zewnętrzne przejawy płci. Nie można natomiast zmienić płci genotypowej, czyli tej, która została dana człowiekowi przez Boga lub - jak wolą inni - przez Naturę.
- Racja. Pytanie tylko, skąd taka rezerwa wobec ludzkiej natury? Otóż stąd, że refleksja nad nią prowadzi nieuchronnie do pytania o początek świata, o powstanie ludzkiej natury. To są pytania, których lepiej unikać.
- Dlaczego?
- Bo są niebezpieczne. Bo prowadzą do podstawowej metafizyki, dziś niewygodnej - do teodycei, czyli filozofii Boga, która zagraża skrajnej immanencji człowieka, jego absolutnej samorealizacji.
- Co mają zrobić w takim razie ludzie, którzy mają dwie płcie: jedną zapisaną w chromosomach, a inną w mózgu? Czy Kościół ma dla nich jakąś propozycję?
- Jako biolog wie pan, że w naturze występuje duży rozrzut cech. Istnieje również margines leżący poza normą wyznaczoną jakimś progiem. Występowanie zjawisk pozanormatywnych nie może jednak narzucać normy, bo ta ostatnia właśnie te zjawiska określa.
- Nie zgadzam się. Jako biolog wiem, że nie można wyznaczyć normy, ostrej granicy między czymś normalnym a wykraczającym poza normę. Wszystkie cechy w populacji określone są przez krzywą Gaussa (rozkładu normalnego), która jest płynna, ma kształt dzwonu. Wyznaczanie normy zależy od zewnętrznego obserwatora - jest subiektywne. W dodatku to, co jest normą dla jednego, nie musi być nią dla kogoś innego. Albo to, co jest normą dziś, nie musi być nią jutro.
- Jak mają zatem funkcjonować medycyna, weterynaria, zootechnika? W odróżnieniu od technicznej, norma biologiczna - norma materii żywej - jest wyznaczana statystycznie. Jej granice nie są ostre, ale labilne, a można ją wyznaczyć po przebadaniu dużego materiału. Tu zastosowanie ma właśnie krzywa Gaussa. Subiektywizm zewnętrznego obserwatora jest ograniczony i wcale nie arbitralny. Musimy przecież dążyć do przywrócenia człowiekowi integracji czy - jak pan woli - wewnętrznej spójności, harmonii. Zgodność ludzkich danych biologicznych, psychologicznych i duchowych jest podstawą integracji człowieka.
- Należałoby wiec zachęcać ludzi, aby - jeśli tylko mogą - pracowali nad tym, żeby znaleźć się jak najbliżej centralnego punktu krzywej Gaussa?
- W pewnym sensie tak. I taka była przez wieki filozofia medycyny, ale tylko w odniesieniu do warstwy biologicznej. W całości bytu ludzkiego obowiązuje natomiast ontologia i etyka - obydwie też normatywne, ale wyznaczane inaczej, nie statystycznie.
- Pojawiają się dziś różne możliwości manipulowania genami ludzkimi. Czy nie należy wykorzystać ich do “normalizowania"" ludzi?
- Gdy działamy w oparciu o technikę, z pominięciem etyki, zawsze doprowadzamy do tragedii. Niestety, taki trend przybiera coraz bardziej niepokojące rozmiary i może zakończyć się katastrofą fenomenu ludzkiego. Obrona ludzkiego genomu jest moim zdaniem odruchem zdrowym, bo samozachowawczym. Za roztropną uważam też rezerwę wobec wszelkich organizmów genetycznie zmodyfikowanych.
- Tak jest w Europie, ale w USA czy Kanadzie wahadło przechyliło się w drugą stronę. Tamtejsze uprawy roślin genetycznie zmodyfikowanych obejmują już ogromne areały.
- Owszem. Ale nie zapominajmy, że kierunek i tempo postępu technicznego bierze się dziś z motywów natury ekonomicznej, a nie etycznej. Doskonałym przykładem jest zatarcie granic między etyką weterynaryjną a medyczną.
Człowiek, zwierzę, eksperyment
- Czym różnią się od siebie etyka weterynaryjna i medyczna?
- Zasadą etyki weterynaryjnej jest oszczędzenie zwierzęciu cierpienia, leczenie go, ale również zgoda na posługiwanie się nim jako materiałem doświadczalnym czy konsumpcyjnym. Od wieków możemy zwierzęta modyfikować w rozsądnych granicach: poprzez hodowlę, udomowienie dzikich zwierząt, krzyżowanie ras i selekcję. Natomiast w medycynie, od czasów Hipokratesa, obowiązuje zasada powściągliwości; ciało ludzkie nie jest materią użytkową.
- I propozycje genetycznej modyfikacji człowieka wynikają z zatarcia się różnic między etyką weterynaryjną a medyczną?
- Tak. Zasada weterynarii mówi, że to, co technicznie możliwe, jest dopuszczalne.
- Czy jednak nie obserwujemy stosowania tej zasady w medycynie? Choćby przy zapłodnieniach “in vitro"" czy projektach trwałej zmiany składu naszych genów, które pozwolą wyeliminować niektóre choroby genetyczne.
- Na początku lat 60., gdy uczyłem się embriologii, w podręcznikach akademickich były zdjęcia zygoty ssaków naczelnych z podpisem, że “ze względów deontologicznych nie możemy zademonstrować zygoty ludzkiej"". Dziś te obawy w zasadzie już nie istnieją wśród badaczy. Nie istnieją nie tylko dlatego, że możliwe są nieinwazyjne techniki obrazowe, ale i dlatego, że przestały istnieć bariery etyczne. Masakra zbędnych embrionów nie zmąci dziś niczyjego snu. A wracając do pytania: należy dążyć do wyeliminowania chorób genetycznych, również na poziomie genów, jednak zawsze uwzględniając ryzyko dla życia pacjenta, także embrionu.
- Moim zdaniem obawy wśród naukowców istnieją, ale granica możliwości technicznych przesunęła się tak daleko, że wielu twierdzi, iż manipulacje ludzkimi gametami nie niosą już ze sobą ryzyka. Można powiedzieć, że cel uświęca środki, że chodzi o pomoc np. cierpiącym na bezpłodność.
- Trzeba odróżnić dwie rzeczy: ingerencje terapeutyczne prowadzone na zasadzie przywrócenia integralności morfologicznej i funkcjonalnej organizmu oraz modyfikacje nieuprawnione, demiurgiczne czy np. utylitarnie programujące cechy ludzi.
- Stanowisko Papieża jest w tych kwestiach jasne: w ogóle nie dotykać ludzkich zarodków i gamet. Czy nie upraszczam?
- Jasne, że pan upraszcza. Dozwolone są techniki mogące usunąć jakąś wadę, jeśli nie niosą ze sobą zbyt wielkiego ryzyka zaszkodzenia czy uszkodzenia. Bywają terapie, które są gorsze od choroby.
- Czyli zapłodnienie “in vitro"" nie powinno sprawiać kłopotów etycznych?
- To już inna rzecz. Zapłodnienie “in vitro"" jest klasycznym aktem weterynaryjnym - aktem technicznym, wykonywanym przez osobę trzecią. Kościół naucza, że życie ludzkie można przekazać tylko aktem miłości samych rodziców.
- Czy musi to być akt naturalny? Przecież skoro małżonkowie chcą mieć dziecko, dlaczego nie może im pomóc lekarz?
- Bo akt miłości małżeńskiej i zapłodnienia stanowi jedność. Ingerencja medyczna prowadzi do rozdzielenia tej jedności. Przekazywanie życia nosi cechy rzeczywistości sakralnej. Lekarz powinien leczyć niepłodność potencjalnych rodziców - tymczasem zapłodnienie “in vitro"" ich wcale nie leczy.
- Jakie są podstawy teologiczne jedności aktu miłości i zapłodnienia?
- Wywodzą się z teologii stworzenia: natury ludzkiej nie wolno mylić z naturą w znaczeniu biologicznym, naturą jako środowiskiem. Dlatego właśnie sposób rozmnażania człowieka jest inny niż rozmnażania zwierząt. Udział świadomości w tym akcie jest ogromny, niespotykany w świecie zwierzęcym. W przypadku zapłodnienia “in vitro"" mamy do czynienia nie ze samoświadomością, ale stosowaniem wiedzy technicznej.
- Czy nie można jednak usprawiedliwić tych aktów niesieniem pomocy medycznej?
- Dzieci są ważnym celem małżeństwa, ale nie absolutnym. Dlatego Kościół nie ma nic przeciwko związkom osób starszych, które nie mogą mieć potomstwa. Jak wspomniałem, wszystko, co dotyczy płciowości, ma namaszczenie sakralne. To nie są zwykłe czynności fizjologiczne. Zresztą spożywanie pokarmów też jest otoczone całym szeregiem rytów, zwyczajów, tradycji - i jest częścią ludzkiej kultury. A i tak nie ma aż tak sakralnego charakteru jak przekazywanie życia. Ale dziś, w epoce banalizacji i wulgaryzacji płciowości, takie teorie brzmią dla wielu nieprawdopodobnie.
- Czy taka postawa Kościoła nie spycha go - z powodu wspomnianych realiów kulturowych - na pozycje nie do obrony?
- Pozornie tak. Tyle że Kościół nie jest z natury koniunkturalny.
- Futurolodzy twierdzą, że na skutek manipulacji genetycznych nasz gatunek może być już niedługo zastąpiony nowym gatunkiem. Jak wyobrazić sobie rolę Kościoła w tej “ponadludzkiej""przyszłości?
- Nie sposób pojmować Kościoła abstrahując od rodziny ludzkiej. Jeśli rodzina przestanie istnieć, Kościoła też nie będzie.
- Nie musi jednak nastąpić zanik samego gatunku ludzkiego. Możemy mieć do czynienia tylko z aranżowaniem cech kolejnych pokoleń tak, aby zaspokoić okresowe zapotrzebowanie np. na jakieś zdolności.
- Te futurologizmy są wróżeniem z fusów. Moim zdaniem, gdy pojawią się zjawiska negatywne wywołane przez organizmy genetycznie zmodyfikowane czy przez inne arbitralne ingerencje w najszerzej pojęty ekosystem, nastąpi sprzężenie zwrotne - ludzkość się opamięta i wycofa z tych projektów.
Choroba “niekonieczna""
- Z tego, co ksiądz powiedział, wynika, że także prezerwatywa powoduje rozdzielenie aktu miłości i poczęcia. Jednak w przypadku chorób przekazywanych drogą płciową, np. AIDS, pomaga zahamować rozwój tych chorób, przybierający rozmiary światowej epidemii. Czy stanowisko Kościoła nie powinno być tu bardziej elastyczne?
- Mówi pan o dwóch różnych porządkach. Pierwszy to porządek ludzkiej płciowości, miłości i odpowiedzialności; drugi to porządek ludzkiej patologii. Na pierwszy rzut oka sprawa wydaje się prosta: używanie prezerwatyw ma zatrzymać transmisję wirusa HIV. Zapomina się jednak, że AIDS jest chorobą zachowania. Nie jest “chorobą konieczną"". Grypa, też choroba wirusowa, jest “chorobą konieczną"", choć mamy szczepionki o pewnym stopniu skuteczności. Ale gdy pojawia się epidemia, nie ma właściwie sposobu na uchronienie się przed zakażeniem w skali masowej. To jednak nie dotyczy AIDS, przekazywanego drogą płciową (nie mówię tu o zarażeniu dziecka w organizmie matki, okołoporodowym, przez karmienie piersią czy przez źle wysterylizowane narzędzia lub przetaczanie krwi). Człowiek może unikać pewnego “nomadyzmu seksualnego"", co chroni go przed AIDS. Propagowanie prezerwatyw prowadzi natomiast do postawy zwalniania się z odpowiedzialności, zwłaszcza wśród młodych. Pojawia się teoretyczne założenie, że każdy i w każdym kontakcie intymnym będzie używał prezerwatywy. Takie znieczulenia świadomości może doprowadzić - z epidemiologicznego punktu widzenia - do gorszych skutków niż obecne.
- I stanowisko Kościoła nie zmieni się, choć np. w Brazylii obserwujemy pozytywne wyniki epidemiologiczne propagowania prezerwatyw?
- Z danych, które posiadam, wynika, że u małżeństw, w których jedna osoba zarażona jest HIV, prezerwatywa może być skuteczna nie więcej niż w 40 proc.
- I nie warto uchronić choćby te 40 proc. zagrożonej populacji?
- No, może? Nie znam brazylijskich doświadczeń. Ale w Afryce często bardzo nachalne propagowanie prezerwatyw przez organizacje pozarządowe nie odnosi skutków. Konieczny jest bowiem pewien minimalny poziom medykalizacji społeczeństwa, aby środki medyczne czy techniczne mogły zadziałać. Tymczasem w slumsach, gdzie ludzie mieszkają w budach z kartonu albo blachy, gdzie panuje straszny upał i brak higieny, w obozach uchodźców, których coraz więcej, samo przechowywanie tych produktów jest problemem. A co dopiero ich systematyczne używanie! Trzeba też rozróżnić statystyczne wyniki w przypadkach wyizolowanych od uzyskiwanych w szerszej populacji. Dla mnie są to zupełnie księżycowe pomysły. Pomysły godne strażaka-podpalacza.
- Czy ksiądz jest pesymistą co do przyszłości ludzkości?
- Jestem umiarkowanym optymistą. Wierzę, że ludzie mają odruch samoprzetrwania. Gdy widzą, że zagrożenie jest zbyt duże, zmieniają modele zachowań. Wierzę w zdrowy rozsądek ludzkości.
- A wierzy ksiądz, że sztywne stanowisko Kościoła w sprawach bioetycznych może zahamować degenerację naszego gatunku?
- Tak. Kościół jest bardzo pewnym punktem odniesienia, bo zbudowano go na skale.
KS. HENRYK HOSER pracował na misjach w Rwandzie, Beninie, Togo, na Wybrzeżu Kości Słoniowej i w Kamerunie - jako duszpasterz, przełożony pallotynów, lekarz, organizator poradnictwa rodzinnego. Był też odpowiedzialny za jeden z ośrodków nadzoru epidemiologicznego AIDS.
JACEK KUBIAK jest biologiem, pracuje na uniwersytecie w Rennes.",,24.08.2003,https://www.tygodnikpowszechny.pl/w-odruchu-samoprzetrwania-122303
61,KATOLICKA KAMASUTRA CZY CHRZEŚCIJAŃSKA TANTRA,"Karani jesteśmy przez nasze grzechy, a nie za nie. Sprowadzenie etycznego dyskursu o seksie i seksualności do tego, co ""nie wolno"", jest teologicznym i duchowym błędem przypominającym sprowadzanie chrześcijaństwa do nauki o grzechu.","Jeszcze do niedawna czerpanie przyjemności ze stosunku płciowego, nawet w pobłogosławionym przez Kościół małżeństwie nieużywającym środków antykoncepcyjnych, było jeśli nie grzechem, to słabością. Ścieżką nadobowiązkową, ale za to ""świętszą"" było unikanie przyjemności. Stosunek płciowy miał prowadzić do prokreacji i pośrednio do zaspokojenia potrzeb mężczyzny, bo seksualność kobieca sama w sobie nie istniała. Miała być odzwierciedleniem męskich fantazji.
Seks małżeński był zbiorem jednoelementowym, a w kościelnej katechezie seksualność ograniczała się do ""stosunku płciowego"". A skoro stosunek miał prowadzić jedynie do prokreacji, oznaką świętości, a przynajmniej dobrej woli w stosunku do Boga było unikanie przyjemności w jego przeżywaniu.
Zmaltretowana przyjemność
Ci bardziej zalęknieni, żeby mieć zupełną pewność, że współżyjąc, nie obrażą Boga, nalegali na współmałżonków, aby przed stosunkiem płciowym pomodlili się wspólnie w celu jego ""uświęcenia"". Trudno bowiem usunąć przyjemność z czynności, w którą ona jest ze swej natury wpisana. A gdyby w wyniku takiej małżeńskiej modlitwy pojawiła się świadomość, jak bardzo się jest sfrustrowanym i zubożonym przez brak satysfakcji seksualnej, lęk przed karą wieczną miał być zaporą przed szukaniem rozkoszy.
Nie dziwi mnie więc ani popularność książek takich jak ""Seks, jakiego nie znacie"" o. Ksawerego Knotza, ani uporczywa walka mojego redakcyjnego kolegi Artura Sporniaka, który na różne sposoby pokazuje, że musimy w Kościele przemyśleć na nowo problem seksualności (""Seks, jakiego nie zna Kościół"", ""TP"" 22/09).
Biorąc pod uwagę, że przez długie wieki duchowni wypowiadający się na temat miłości i małżeństwa byli strażnikami prawa, rzecznikami przykazań i sędziami powinności, w działalności o. Knotza widzę nową jakość duszpasterską w polskim Kościele. Słuszna jest uwaga, że ""Kościół o seksie nie mówi. Kościół o seksie naucza. Stąd przepaść między kaznodziejami a wiernymi"". Po lekturze Knotza i Sporniaka czytelnik lepiej będzie rozumiał, dlaczego z kościelnych ambon czy w salkach katechetycznych nie usłyszymy, że brak autentycznej rozkoszy to istotne zubożenie człowieczych doznań. Tak nauczał w ""Summie"" Tomasz z Akwinu (2-2 q. 142 a. 1) i uważał ponadto, że w pierwotnym stanie ludzkości, sprzed Upadku, rozkosz seksualna była czymś jeszcze większym (1 q. 98 a. 2 i 3).
Doktor Kościoła z naciskiem podkreślał, że ludzie potrzebują przyjemności jako remedium na wszelkie smutki i troski (1-2 q. 31 a. 5 ad 1), i przekonywał, że w takim stopniu, w jakim rozsądne zachowanie wymaga aktywności cielesnej, człowiek powinien jej zażywać (2-2 q. 142 a. 1 i 2), ponieważ Bóg dał nam zmysły po to, byśmy mogli się rozkoszować Jego stworzeniem. Fundamentalną przesłanką wywodów Akwinaty na temat prawa naturalnego, nie tylko w odniesieniu do seksualności i płciowości, było to, że podstawą moralności jest struktura naszej natury i jej potrzeb.
W swoim tekście Sporniak domaga się rehabilitacji takiego nauczania, choć nie wskazuje na jego protagonistę, umieszczając ciężar teologicznego sporu między poglądami o. Knotza a nauczaniem Katechizmu i ""teologią ciała"" Jana Pawła II, którym patronuje św. Augustyn. Aporie teologii ciała upatruje publicysta ""Tygodnika"" w demonizacji pożądania i oddzielenia jej od namiętności, bez której nie ma autentycznej bliskości fizycznej w miłosnym zespoleniu małżonków. Taka hermeneutyka zawęża jednak historię problemu, stawiając pod znakiem zapytania niektóre z jego postulatów.
Augustyn po Freudzie
Czytając Knotza i Sporniaka upewniam się w przekonaniu, że Augustyna należy czytać po Freudzie, żeby nową teologię ciała oprzeć na ciele, a nie na lękach i stereotypach. Wydaje się jednak konieczne wyjście poza ""katolicką kamasutrę"" i pogłębianie tego, co kiedyś nazwałem ""chrześcijańską tantrą"" (por. ""TP"" nr 2/04 i 19/04).
W tym kierunku zdaje się podążać Sporniak, ale jego ""teoria libido"" jest uproszczona. Błędnie bowiem zakłada, że ""Kościół zaanektował neutralne w swej istocie pojęcie pożądania (libido) i nadał mu negatywną konotację, odnosząc to słowo wyłącznie do pragnienia zmysłowego przekraczającego wskazania rozumu. Tym samym spowodował sytuację prowokującą permanentne nieporozumienia w dyskusji o seksualności"". To prawda, że historię chrześcijaństwa przez długie wieki znamionowała wrogość do seksualności, także tej małżeńskiej. Zaraził je tym św. Augustyn, choć nie on pierwszy wytworzył tego wirusa. I chociaż w chrześcijaństwie znajdziemy wyjątki od takiej postawy, istotnie na tle innych religii chrześcijaństwo przez wieki wiodło prym w negacji seksualności.
Wiele kultur niechrześcijańskich dopuszczało kontrolę urodzin, masturbację i seks przedmałżeński. W chrześcijaństwie natomiast Ojcowie Kościoła stworzyli bardzo rygorystyczne reguły, zabraniające wszystkich nieprowadzących do prokreacji zachowań seksualnych pod sankcją kary piekielnej. I chociaż chrześcijaństwo ma swoje korzenie w judaizmie, Ojcowie Kościoła dokonali zerwania z jego nauczaniem na temat roli częstego współżycia małżeńskiego, wprowadzając przez większość roku liturgicznego zakaz zbliżania się do siebie małżonków. Takie normy wzmocniły wśród wiernych przekonanie, że przyjemność cielesna i duchowość nie mają ze sobą nic wspólnego nawet w małżeńskim łożu.
Stanowisko Lutra w sprawie pożądliwości - niewątpliwie naznaczone myślą Augustyna - wypadałoby bardziej zniuansować, niż to uczynił Sporniak. Ojciec Reformacji uważał bowiem, że seks jest lekarstwem dla duszy, tak ważnym dla życia, jak jedzenie czy picie, i zachęcał wiernych do współżycia nawet wtedy, kiedy nie miało ono na celu spłodzenia potomstwa. Nie była to jednak afirmacja samej seksualności, ponieważ jednym z motywów takiego stanowiska Lutra było przekonanie, że częste współżycie w małżeństwie stanowi w miarę skuteczne antidotum na seks pozamałżeński. Poza tym, nie tylko Luter, ale również Kalwin, Wesley i inni przywódcy Reformacji twierdzili, że życie w celibacie było duchowo lepsze od małżeństwa. Tradycja purytańska, która rozwinęła się w obrębie protestantyzmu, miała niewątpliwie silny wpływ na rygoryzm moralny w stosunku do seksualności.
Kontrowersje wokół libido
Analizując poglądy teologów chrześcijańskich na temat pożądania, zwłaszcza tych przednowożytnych, nie można im jednak przypisywać, jak to zrobił Sporniak, ""zaanektowania neutralnego w swej istocie pojęcia pożądanie (libido)"". Po pierwsze dlatego, że - jak pokazują badania kulturowe - pożądanie nigdy nie miało charakteru neutralnego (stąd liczne tabu w tej materii). Po drugie, badania laboratoryjne potwierdzają, że sens przyjemności jest niejednoznaczny nawet w przypadku zwierząt. Po trzecie, pojęcie ""libido"" (łac. chęć, pragnienie) na terenie psychoanalizy - która je wypromowała - nie doczekało się jednoznacznej definicji. Nie wchodząc w meandry metapsychologii freudowskiej i ewolucji teorii libido w ramach psychoanalizy, wystarczy powiedzieć, że i na tym polu pożądanie seksualne/libido znajdujące się na granicy cielesno-psychicznej jest ""dynamicznym przejawem popędu seksualnego w życiu psychicznym"", ale nie czymś neutralnym. Przyjemność nie jest doświadczeniem samym w sobie.
Freud wyobrażał sobie seksualność w czystej formie jako zachłanną, drapieżną, niewybredną i chaotyczną, a jego teorię libido można uznać za najbardziej kompletne rozwinięcie przekonania, w które wierzono przez całe stulecia, nie tylko w chrześcijaństwie, że ludzka seksualność - wersja seksualności zwierzęcej - jest bezlitosną, nieustępliwą, spontanicznie powstającą siłą napędową. W tym aspekcie Augustyn znalazłby w nim swego sprzymierzeńca. Dzięki jednak rozwojowi psychoanalizy i innych nauk o człowieku wiemy, że spersonifikowaliśmy naturę, aby móc jej przypisać te aspekty naszego doświadczenia, które trudno nam zaakceptować. Jak pokazują badania i doświadczenie kliniczne, na podstawie problematycznych aspektów ludzkiej seksualności stworzyliśmy antropomorficzne wyobrażenie zwierzęcej seksualności i natury; następnie wysnuliśmy wniosek, że ta prymitywna siła, którą wyobraziliśmy sobie jako cień na naszym filogenetycznym dziedzictwie, jest źródłem naszych problemów.
W teologii przesunięto ten ""cień"" w obszar nadprzyrodzony i w ten sposób ową siłę libido zdemonizowano. Warto więc czytać Augustyna po Freudzie, aby zrozumieć, gdzie leży słabość ""teologii ciała"", ale również, co jest w niej wciąż aktualne.
Współcześni ludzie - na co wskazywał wybitny amerykański psychoanalityk Stephen A. Mitchell - poszukują namiętności, aby nadać sens swojemu życiu. Często jest to skuteczne jedynie na chwilę. Z jednej strony bliźniaczą stroną namiętności jest bowiem agresja, z drugiej istnienie wzajemnie sprzecznych potrzeb: poczucia bezpieczeństwa i potrzeby aktywności, skutecznego działania i osiągnięć.
Każda z tych dychotomii wskazuje więc na dwie fundamentalne i sprzeczne tendencje: z jednej strony potrzebę oparcia na tym, co znane i przewidywalne, zakorzenienia, pewnej struktury służącej ""orientacji i czci""; z drugiej strony pragnienie przełamania utartych schematów i wzorców, przekroczenia granic, doświadczenia czegoś nieprzewidywalnego, co nas zachwyci lub zadziwi. Romantyczna namiętność, będąca wyrazem pragnienia małżonków, wyłania się z nałożenia na siebie obu tych tendencji.
Biorąc te dwuznaczności pod uwagę, zgadzam się z tezą Sporniaka, że domaganie się ""czystej cielesnej intymności"" będącej synonimem braku agresji jako tendencji do dominowania w trakcie aktu seksualnego jest opisem współżycia ludzi aseksualnych bądź nieznanych nam istot. Seks wymaga obecności dwóch osób, ich podniecenia, przyjemności, fantazji, lęków, tęsknot, nadziei. Dominacja nie musi mieć jednak charakteru wykorzystania, ale stanowić rozwiązanie pomiędzy kontrolą a poddaniem się wynikającym ze wzajemnego zaufania.
Reinterpretacja Augustyna i nowej ""teologii ciała"" powinna nas chronić przed zgubną alternatywą, która jest w nich ukryta: gdy kocham, nie pożądam, a gdy pożądam, nie umiem kochać - bo taka mentalność prowadzi do kłopotów nie tylko w łóżku, ale i w życiu. Augustyn nie był erotomanem, ale sobie z tym nie poradził. Freud pokazał, że seksualność i agresja, a także towarzyszące im fantazje i zachowania to nasze najbardziej podstawowe zasoby pozwalające na rozwiązywanie problemów.
Hedonizm i miłość
W rehabilitacji pożądania Sporniak podkreśla, że ""to nie my mamy naszą duchową miłością uzdrawiać i uszlachetniać »cielesne przejawy« relacji małżeńskiej. To nasza miłość ma wciąż dorastać do tego, co dzieje się w akcie małżeńskim"", bowiem ""najbardziej wyraźnym falsyfikatorem kościelnej nauki o pożądaniu jest mechanizm samoobrony wpisany w samą seksualność: im bardziej się od siebie oddalamy, tym szybciej pożądanie wygasa"".
W tym stwierdzeniu zawarta jest słuszna obserwacja, że ciało i umysł są aspektami doświadczenia seksualnego i nie da się ich od siebie oddzielić. Nie da rady ""uprawiać seksu bez opamiętania"", jak sugerują zwolennicy wyzwolonej seksualności, bo ci, którzy wierzą w takie hasła, wyrażają tęsknotę za uproszczeniem doświadczenia seksualnego przez odłączenie somy od psyche, ale to nie jest możliwe. Ludzka seksualność nie jest więc ze swej natury prymitywna, choć może być zwulgaryzowana. Hedonista nie potrafi cieszyć się seksem, on się od niego nie potrafi uwolnić. Rację miał pewien średniowieczny teolog, gdy mówił: ""Obrażamy Boga tylko wtedy, kiedy szkodzimy sobie"".
Ma to jedną istotną implikację dla rozumienia sakralności seksu. Karani bywamy przez nasze grzechy, a nie za nie. To ważne, aby o tym pamiętać. Sprowadzenie bowiem etycznego dyskursu o seksie i seksualności do tego, co ""nie wolno"", jest teologicznym i duchowym błędem podobnym do tego, jaki ma miejsce, gdy chrześcijaństwo sprowadzamy do nauki o grzechu. Wtedy ""nieubłagana siła nieświadomej moralności"" zdominuje życie seksualne katolików, co w skrajnych przypadkach, nie tak jednak rzadkich, kończy się nerwicami.
Chrześcijańska tantra
Rehabilitacja pożądania, o jakiej na swój sposób piszą Sporniak i Knotz, jeśli nie ma pozostać jedynie na poziomie ""katolickiej kamasutry"", której możliwości ruchu są ograniczone nie tylko pozycjami, oznaczać musi przeżywanie pragnienia jako przyjemności. Ma rację francuski filozof André Comte-Sponville, gdy mówi, że ten, ""kto sądzi, iż pożądanie seksualne jest pragnieniem orgazmu (który tymczasowo znosi pożądanie), nie pojął jeszcze, na czym polega bogactwo i przyjemność życia erotycznego. Gdyby chodziło tylko o jak najszybszy orgazm, to masturbacja byłaby skuteczniejsza i większość ludzi by się nią zadowoliła"".
Jest jednak inaczej. ""Rozkosz wzmacnia nie usunięcie pragnienia, lecz jego kultywowanie. Nie idzie więc o to, aby dojść do przyjemności najkrótszą drogą, lecz o czerpanie przyjemności w trakcie drogi"". Podkreśla, że ""uprawianie miłości"" to właśnie powinno oznaczać. W akcie miłości doświadczamy bowiem aktu: nie jest to ani stan, ani posiadanie, lecz radość pożądania w akcie, zdwojonego przez pożądanie innego. Chodzi tu ""nie tyle o przemianę pożądania w przyjemność, ile o korzystanie z samego pożądania; bowiem pożądać to, co jest - to kochać"".
Ale tego trzeba się uczyć przez całe życie. Nie wiem, czy chrześcijańska tantra w Kościele wymaga nowej antropologicznej teologii, wydaje mi się jednak, że katolicka etyka seksualna musi wyciągnąć wnioski z nauczania Akwinaty, że moralność ma stanowić odpowiedź na pragnienie szczęścia i spełnienia. Ucząc się na jego błędach oraz na błędnych interpretacjach Akwinaty, warto pamiętać przestrogę wybitnego znawcy tomizmu o. Herberta McCabe’a OP, że ""etyka jest sprawą naszego człowieczeństwa, a nie domeną jakiegoś ezoterycznego nauczania wyalienowanego z ludzkiej natury"". Nie chodzi w niej o jakiś zestaw zasad, z których mielibyśmy wyciągnąć proste wnioski po to, by zachowywać się moralnie w łóżku. Chodzi o to, aby uczyć się odróżniać nasze głębokie autentyczne pragnienia, naszą namiętność, od efemerycznych zachcianek zależnych od okoliczności i nieświadomych przejawów pożądania.
Rozum, zanim zostanie zwolniony z pracy ""w łóżku"", musi wziąć pod uwagę zadbanie o to, aby wzajemna przyjemność była środkiem i wyrazem naszego stawania się osobą. Chrześcijańska tantra nie jest bowiem ""wzajemną instrukcją obsługi"", ale sposobem życia. Wtedy szczęście nie jest niczym innym, jak ""urzeczywistnioną miłością pożądania, które pozostało pożądaniem. Pragnienie nie jest już brakiem, lecz mocą kochania"". Istnieje bowiem ""coś"" poza zasadą przyjemności, co ukryte jest w pragnieniu i co ujawnia się w namiętności.
Czy to jest seks, jakiego nie zna Kościół? Za patriarchą Atenagorasem mogę powtórzyć: ""Ja nie wchodzę do sypialni mężczyzny i kobiety. Ja im tylko przypominam o sensie miłości i sensie dziecka. To nie moja sprawa, wtrącać się w ich życie małżeńskie"".
Źródła:
D.M. Carr, ""The Erotic Word. Sexuality, Spirituality and The Bible"", Oxford University Press, Oxford 2003;
A. McCoy, ""Etyka chrześcijańska"", W drodze, Poznań 2007;
A. Comte-Sponville, J. Delumeau, A. Farge, ""Najpiękniejsza historia szczęścia"", Instytut Wydawniczy PAX, Warszawa 2008;
S.A. Mitchell, ""Czy miłość trwa wiecznie? Dzieje namiętności na przestrzeni wieków"", Wydawnictwo G+J, Warszawa 2008.",KS. JACEK PRUSAK SJ,16.06.2009,https://www.tygodnikpowszechny.pl/katolicka-kamasutra-czy-chrzescijanska-tantra-134369
62,KRYZYS W KOŚCIELE,"List otwarty ks. Hansa Künga do biskupów świata: Wysiłki Benedykta XVI się nie powiodły: wszystkie jego spektakularne wystąpienia, pokazowe podróże i publiczne orzeczenia nie zmieniły opinii większości katolików w kwestiach budzących kontrowersje.","Czcigodni Biskupi,
Joseph Ratzinger - obecnie papież Benedykt XVI - i ja byliśmy najmłodszymi teologami na Soborze Watykańskim II, trwającym od 1962 do 1965 r. Teraz jesteśmy najstarszymi i jedynymi nadal w pełni aktywnymi. Ja swoją działalność teologiczną zawsze rozumiałem jako służbę Kościołowi rzymskokatolickiemu. Z tego powodu, przy okazji piątej rocznicy wyboru Benedykta XVI, zwracam się do was motywowany autentyczną troską o nasz Kościół, który znajduje się obecnie w najgłębszym kryzysie wiarygodności od czasów Reformacji.
Wybaczcie, proszę, formę listu otwartego, ale nie istnieje inny sposób, w jaki mógłbym się do was zwrócić.
Bardzo doceniam, że obecny Papież zaprosił mnie, swego krytyka, na przyjacielską czterogodzinną rozmowę tuż po objęciu urzędu. Wzbudziło to we mnie nadzieję, że mój dawny kolega z Uniwersytetu w Tybindze znajdzie własny sposób na promowanie odnowy Kościoła i ekumenicznego zbliżenia w duchu Soboru Watykańskiego II.
Niestety, nadzieje moje i wielu zaangażowanych katolików, mężczyzn i kobiet, się nie spełniły. W mojej korespondencji z Papieżem, która rozpoczęła się po tamtym spotkaniu, wielokrotnie mu o tym pisałem. Bez wątpienia sumiennie sprawuje on codzienne obowiązki papieża i dał Kościołowi trzy ważne encykliki dotyczące wiary, nadziei i miłości. Kiedy jednak w grę wchodzi zmierzenie się z najważniejszymi wyzwaniami naszych czasów, okazuje się, że jego pontyfikat znacznie więcej okazji zmarnował, niż podjął:
- Zmarnowano okazję do zbliżenia z Kościołami protestanckimi. Zamiast tego, odmówiono im statusu Kościoła we właściwym tego słowa znaczeniu; z tego powodu ich posługa sakramentalna nie jest uznawana, więc interkomunia jest niemożliwa.
- Zmarnowano okazję do trwałego pojednania z Żydami. Zamiast tego Papież ponownie wprowadził do liturgii przedsoborową modlitwę o oświecenie Żydów, do jedności z Kościołem przywrócił notorycznie antysemickich i schizmatyckich biskupów i aktywnie promuje beatyfikację Piusa XII, którego oskarża się o brak właściwego zaangażowania w ochronę Żydów w nazistowskich Niemczech.
Benedykt w judaizmie widzi jedynie historyczne korzenie chrześcijaństwa; nie uważa judaizmu za żyjącą wspólnotę religijną proponującą własną ścieżkę zbawienia. Niedawne porównanie krytyki Papieża do antysemickich kampanii nienawiści, uczynione przez
o. Raniera Cantalamessę podczas liturgii Wielkiego Piątku w Watykanie, wywołało wśród Żydów na całym świecie falę uzasadnionego wzburzenia.
- Zmarnowano okazję do dialogu z muzułmanami prowadzonego w atmosferze wzajemnego zaufania. Zamiast tego, w swoim źle przygotowanym, ale symptomatycznym odczycie w Ratyzbonie w 2006 r. Benedykt karykaturalnie przedstawił islam jako religię przemocy i braku poszanowania dla praw człowieka, budząc w ten sposób trwającą u muzułmanów nieufność.
- Zmarnowano okazję do pojednania z rodowitymi mieszkańcami Ameryki Łacińskiej, którzy zostali niegdyś skolonizowani. Zamiast tego Papież z całą powagą wyraził przekonanie, że ""tęsknili"" oni za religią swoich europejskich najeźdźców.
- Zmarnowano okazję do pomocy Afrykańczykom. Nie pozwolono im na używanie środków kontroli płodności (w celu przezwyciężenia przeludnienia) i prezerwatyw (w celu powstrzymania wirusa HIV).
- Zmarnowano okazję do pojednania ze współczesną nauką. Nie opowiedziano się zdecydowanie po stronie teorii ewolucji i zaakceptowania badań nad komórkami macierzystymi.
- Zmarnowano okazję do uczynienia z ducha Soboru Watykańskiego II kompasu dla całego Kościoła katolickiego - z Watykanem włącznie - promując w ten sposób potrzebne reformy w Kościele.
Ta ostatnia uwaga, czcigodni biskupi, jest najpoważniejszą ze wszystkich. Obecny Papież wielokrotnie zmieniał teologiczną kwalifikację tekstów soborowych i interpretował je niezgodnie z duchem Ojców Soborowych. Publicznie stawał w opozycji do Soboru Powszechnego, który zgodnie z prawem kanonicznym reprezentuje najwyższy autorytet w Kościele katolickim:
- Bez żadnych warunków wstępnych przywrócił do Kościoła biskupów tradycjonalistycznego Bractwa Św. Piusa X - biskupów, którzy zostali nieprawnie konsekrowani poza Kościołem katolickim i którzy odrzucają centralne elementy nauczania ostatniego Soboru (w tym reformę liturgiczną, wolność religijną i zbliżenie z Żydami).
- Wszystkimi dostępnymi środkami promuje średniowieczną Mszę trydencką. Czasami sam celebruje Eucharystię po łacinie i stojąc tyłem do wiernych.
- Odmawia wprowadzenia w życie ustaleń Międzynarodowej Komisji Anglikańsko-Katolickiej, które pomogłyby zbliżyć do siebie oba Kościoły. Zamiast tego przyjmuje do Kościoła katolickiego żonatych duchownych anglikańskich, zwalniając ich z obowiązku celibatu, który dla tysięcy katolickich księży stał się powodem porzucenia kapłaństwa.
- Aktywnie popiera i wzmacnia w Kościele siły antysoborowe, mianując na odpowiedzialne stanowiska w Kurii (włączając w to sekretariat stanu i stanowiska w komisji liturgicznej) reakcyjnych duchownych oraz mianując na całym świecie reakcyjnych biskupów.
Papież Benedykt XVI wydaje się coraz bardziej oderwany od większości członków Kościoła, którzy coraz częściej przestają słuchać Rzymu i, w najlepszym przypadku, identyfikują się jedynie ze swoją lokalną parafią i biskupem. Wiem, że wielu z was cierpi z tego powodu.
W swojej antykolegialnej polityce Papież znajduje całkowite poparcie Kurii. Czyni ona wszystko, aby zagłuszyć głosy krytyki w obrębie kolegium biskupów i w całym Kościele oraz zdyskredytować oponentów wszelkimi dostępnymi środkami. Poprzez powrót do pompatyczności i spektakularnego zwracania na siebie uwagi mediów reakcyjne siły w Rzymie starają się stworzyć wrażenie, że mamy do czynienia z silnym Kościołem prowadzonym przez absolutystycznego ""Namiestnika Chrystusa"", który samodzielnie dzierży w swoich rękach całą władzę ustawodawczą, wykonawczą i sądowniczą Kościoła.
Jednak wysiłki restauracyjne Benedykta się nie powiodły. Wszystkie jego spektakularne wystąpienia, pokazowe podróże i publiczne orzeczenia nie zmieniły opinii większości katolików w kwestiach budzących kontrowersje. Widać to wyraźnie na przykładzie etyki seksualnej. Nawet papieskie spotkania z młodzieżą, na które najczęściej przybywali członkowie konserwatywno-charyzmatycznych grup, nie powstrzymały stałego odpływu młodych z Kościoła ani nie wpłynęły znacząco na wzrost powołań kapłańskich.
Zwłaszcza wy, biskupi, macie głębokie powody do smutku: od czasów zakończenia Soboru tysiące księży odeszło z kapłaństwa, w większości przypadków z powodu obowiązkowego celibatu. Spada liczba powołań nie tylko do kapłaństwa, ale do życia zakonnego i stowarzyszeń świeckich - i nie chodzi tu jedynie o liczbę kandydatów, ale również ich jakość. Poczucie frustracji i zniechęcenia rozprzestrzenia się zarówno wśród duchownych, jak i zaangażowanych świeckich. Wielu ma poczucie, że zostało pozostawionych na lodzie ze swoimi potrzebami, wielu przeżywa głęboki dyskomfort związany ze stanem Kościoła. W wielu waszych diecezjach powtarza się ta sama sytuacja: pustoszeją kościoły, seminaria i plebanie. W wielu krajach, z powodu braku księży, coraz więcej parafii zostaje połączonych, często wbrew woli ich członków, w większe ""duszpasterskie jednostki"", w których kilku duchownych pracuje na dwie zmiany. To jest pozorowana, a nie prawdziwa reforma Kościoła!
A teraz, na szczycie tych wszystkich kryzysów, pojawił się wołający do nieba skandal - ujawnienie dokonanych przez księży nadużyć seksualnych wobec tysięcy dzieci i nastolatków, najpierw w USA, potem w Irlandii, a teraz w Niemczech i innych krajach (a to jeszcze nie wszystko). Sposób, w jaki próbowano poradzić sobie z tymi przypadkami, doprowadził do nieznanego dotąd kryzysu przywództwa w Kościele i załamania zaufania do jego liderów.
Trudno zaprzeczać faktom: system zamiatania pod dywan przypadków nadużyć seksualnych popełnionych przez księży działał w całym Kościele i był sterowany przez Kongregację Nauki Wiary za rządów kard. Ratzingera (1981-2005). Za pontyfikatu Jana Pawła II przejęła ona kontrolę nad wszystkimi takimi przypadkami, wymagając przysięgi całkowitego milczenia. Sam kard. Ratzinger 18 maja 2001 r. rozesłał do wszystkich biskupów uroczysty dokument w sprawie ciężkich przestępstw (""epistula de delictis gravioribus""), w którym przypadki wykorzystania seksualnego zostały opatrzone pieczęcią ""secretum pontificium"" - co oznaczało, że ich nagłośnienie spotkałoby się z ciężkimi karami kościelnymi.
Słusznie więc wiele osób oczekiwało uderzenia się w piersi ze strony poprzedniego prefekta Kongregacji, a obecnego Papieża. Papież nie skorzystał ze sposobności, jaką był Wielki Tydzień - zamiast tego, w Niedzielę Wielkanocną dziekan Kolegium Kardynałów ogłosił ""miastu i światu"" jego niewinność.
Konsekwencje wszystkich tych skandali dla reputacji Kościoła katolickiego są dalekosiężne - przyznali to także ważni liderzy Kościoła. Wielu niewinnych i zaangażowanych księży cierpi z powodu stygmatyzacji i podejrzliwości, z jaką się spotykają w Kościele i poza nim.
Wy, czcigodni biskupi, musicie zmierzyć się z pytaniem: co stanie się z Kościołem i moją diecezją w przyszłości? Nie jest moim celem zarysowanie nowego programu reform Kościoła. Wielokrotnie już to czyniłem, zarówno przed, jak i po Soborze.
Zamiast tego chciałbym wam zaproponować do przemyślenia sześć propozycji, pod którymi - jestem do tego przekonany - podpisałyby się miliony katolików, pozbawionych w obecnej sytuacji możliwości wypowiedzi.
1
Nie zachowujcie milczenia: milcząc w obliczu tak wielu poważnych nadużyć zaciągacie winę. Kiedy macie wrażenie, że pewne przepisy, dyrektywy i kryteria oceny są niewłaściwe, powinniście mówić o tym publicznie. Wysyłajcie do Rzymu nie oznaki waszego oddania, ale wezwania do potrzebnych reform!
2
Przygotujcie projekty reform. Wiele osób w Kościele i w kolegium biskupów skarży się na Rzym, ale samemu nic nie robi. Kiedy wierni przestają przychodzić do kościoła, kiedy duszpasterstwo nie przynosi spodziewanych owoców, kiedy opinia publiczna trzymana jest w niewiedzy wobec potrzeb świata, kiedy ekumeniczna współpraca zredukowana zostaje do minimum - wtedy nie można całej odpowiedzialności przerzucać na Rzym. Biskup, ksiądz, świecki, mężczyzna czy kobieta - każdy może zrobić coś dla odnowy Kościoła w ramach własnych możliwości oddziaływania o dużym bądź małym zasięgu. Wiele z najważniejszych osiągnięć, jakie pojawiły się w poszczególnych parafiach i w Kościele jako całości, miało początki w inicjatywach poszczególnych osób czy małych grup. Jako biskupi powinniście wspierać takie przedsięwzięcia i, zwłaszcza biorąc pod uwagę obecną sytuację, odpowiadać na usprawiedliwione głosy krytyki ze strony wiernych.
3
Działajcie w sposób kolegialny. Po gorących debatach i przy oporze członków Kurii, Sobór Watykański II wydał dekret o kolegialności papieża i biskupów. Uczynił to w poczuciu naśladowania Kolegium Apostołów, w którym Piotr nie działał sam, ale wspierali go inni Apostołowie. W okresie posoborowym zarówno papież, jak i Kuria zaczęli ignorować znaczenie tego dekretu. Dwa lata po zakończeniu Vaticanum II papież Paweł VI wydał bez jakiejkolwiek konsultacji z biskupami encyklikę broniącą kontrowersyjnego prawa dotyczącego obowiązkowego celibatu. Jego następcy, zarówno w sprawach publicznych, jak i doktrynalnych, zachowywali się podobnie. Nawet w sprawach liturgicznych Papież działa tak, jakby był autokratą ponad i w opozycji do biskupów. Jest zadowolony mogąc się nimi otaczać dopóty, dopóki są zwykłymi doradcami, niewyrażającymi własnego zdania i nieegzekwującymi swoich praw. To dlatego, czcigodni biskupi, nie powinniście działać jedynie w swoim imieniu, ale raczej we wspólnocie biskupów, księży i świeckich, którzy tworzą Kościół.
4
Bezwarunkowe posłuszeństwo jest należne jedynie samemu Bogu. Chociaż w trakcie konsekracji biskupiej składacie publiczną przysięgę bezwarunkowego posłuszeństwa papieżowi, wiecie, że żadnemu ludzkiemu autorytetowi nie przynależy bezwzględne posłuszeństwo; jedynie Bóg ma do niego prawo. Z tego powodu nie powinniście czuć się ograniczeni ślubem posłuszeństwa papieżowi, kiedy trzeba jasno mówić o obecnym kryzysie dotykającym Kościół, diecezję czy państwo. Waszym wzorem powinien być apostoł Paweł, który miał odwagę przeciwstawić się Piotrowi: ""otwarcie mu się sprzeciwiłem, bo na to zasłużył"" (Gal 2, 11).
Naciskanie na rzymskie autorytety w duchu chrześcijańskiego braterstwa nie tylko jest dopuszczalne, ale nawet konieczne, jeśli w swojej misji nie stają na wysokości zadania i nie działają w duchu Ewangelii. Użycie języków narodowych w liturgii, zmiany dotyczące regulacji małżeństw mieszanych, afirmacja tolerancyjności, demokracji i praw człowieka, zainicjowanie podejścia ekumenicznego i wiele innych reform, które przyniósł Sobór, zostały osiągnięte dzięki wytrwałym oddolnym naciskom.
5
Szukajcie rozwiązań lokalnych. Watykan często pozostawał głuchy na uzasadnione oczekiwania episkopatów, księży i świeckich. Dlatego warto szukać mądrych rozwiązań na miejscu. Jak dobrze wiecie, obowiązek celibatu, który jest dziedzictwem średniowiecza, stwarza szczególnie delikatny problem. W kontekście obecnych skandali seksualnych obowiązkowy celibat poddaje się coraz większej krytyce. Jego zmiana, przy negatywnym nastawieniu Rzymu, jest mało prawdopodobna, nie oznacza to jednak, że należy się poddać zniechęceniu i nic nie robić. Kiedy ksiądz, po głębokim namyśle, pragnie się ożenić, nie ma powodu, dla którego musi automatycznie zrezygnować z urzędu, jeśli stoi za nim jego biskup i parafia. Poszczególne konferencje episkopatów powinny wziąć na siebie odpowiedzialność za rozwiązywanie tego rodzaju lokalnych problemów. Niemniej lepiej byłoby poszukać rozwiązania mającego zastosowanie do całego Kościoła, dlatego:
6
Domagajcie się Soboru. Tak jak doprowadzenie do reformy liturgicznej, wolności religijnej, ekumenizmu i dialogu międzyreligijnego wymagało działania Soboru, tak dzisiaj potrzebujemy go po raz kolejny dla rozwiązania narastających w Kościele problemów. W wieku poprzedzającym Reformację Sobór w Konstancji uchwalił, że sobory powinny być zwoływane co pięć lat. Niestety Kuria Rzymska zablokowała działanie tego dekretu. Trudno się dziwić, że Kuria, obawiając się ograniczenia swojej władzy, będzie robiła wszystko, co w jej mocy, aby zapobiec zwołaniu kolejnego soboru. Tak więc od was zależy wzmocnienie wołania o nowy sobór, a przynajmniej o reprezentatywne kolegium biskupów.
Kościół jest dotknięty głębokim kryzysem, dlatego moja prośba do was, czcigodni biskupi, brzmi: skorzystajcie z kolegialnego autorytetu, który został ponownie dowartościowany przez ostatni Sobór. W tej naglącej sytuacji oczy świata są zwrócone na was. Niezliczona rzesza osób utraciła zaufanie do Kościoła katolickiego. Jedynie przez otwarte i szczere zmierzenie się z problemami i konsekwentne domaganie się potrzebnych reform będzie możliwe odzyskanie utraconego zaufania.
Z całym szacunkiem wzywam was do wzięcia na siebie odpowiedzialności - razem z innymi biskupami tak dalece, jak to jest możliwe, ale także w pojedynkę, jeśli będzie to konieczne - w duchu apostolskiej ""nieustraszoności"" (Dz 4, 29-31). Dajcie swoim wiernym znaki nadziei i zachęty, a naszemu Kościołowi perspektywę na przyszłość.
Z serdecznymi pozdrowieniami we wspólnocie chrześcijańskiej wiary,
ks. Hans Küng
Tłumaczył Jacek Prusak SJ
Ks. Hans Küng (ur. 1928 w Szwajcarii) jest teologiem, filozofem, ekumenistą i promotorem dialogu międzyreligijnego, emerytowanym profesorem teologii ekumenicznej na uniwersytecie w Tybindze, założycielem i prezesem Global Ethic Foundation ""Weltethos"". Studiował w jezuickim Pontificium Collegium Germanicum w Rzymie, na Sorbonie i w Instytucie Katolickim w Paryżu. Święcenia kapłańskie przyjął w 1955 r. Był ekspertem teologicznym na Soborze Watykańskim II. W 1979 r. Kongregacja Nauki Wiary po jego publikacjach na temat Kościoła, a szczególnie doktryny o nieomylności papieża cofnęła mu misję kanoniczną, tj. uznała, że nie może nauczać w imieniu Kościoła i być uważany za teologa katolickiego. Autor kilkudziesięciu książek, w tym: ""Sobór i zjednoczenie"", ""Nieomylny?"", ""Chrześcijaństwo i religie świata"", ""Credo"".
List Hansa Künga ukazał się 16 kwietnia w ""The Irish Times"". Tytuł od redakcji ""TP"".",KS. HANS KÜNG,27.04.2010,https://www.tygodnikpowszechny.pl/kryzys-w-kosciele-143781
63,PO PIERWSZE NIE DEMONIZOWAĆ,"Geje i lesbijki stanowią integralną część każdego społeczeństwa. Zawsze zresztą byli jego częścią i zapewne zawsze nią będą. Jest ich tyle samo w każdym kraju - bez względu na to czy jest bardziej czy mniej tolerancyjny. Nie zmienią tego żadne zakazy i nakazy. Warto może zastanowić się jak sprawić, by gejom i lesbijkom w Polsce żyło się lepiej?","Jestem głęboko przekonany, że nasz brak szacunku, a czasem nawet tolerancji dla osób homoseksualnych wynika przede wszystkim z niewiedzy. Żyjemy bowiem w kraju, w którym mimo, iż homoseksualność nie jest kryminalizowana od 1932 roku, nadal jest tematem wstydliwym, pełnym uprzedzeń i niezdrowych emocji. Zapraszam więc Państwa do merytorycznej dyskusji na argumenty, nasze fobie i niechęci pozostawiając z boku.
Kwestią fundamentalną w procesie zrozumienia homoseksualności i dlaczego należy traktować ją neutralnie etycznie jest pojęcie orientacji seksualnej. Jest ona bowiem trwałym, głębokim, erotycznym, miłosnym i uczuciowym zainteresowaniem osobami określonej płci. Medycyna i psychologia wymieniają trzy orientacje seksualne: heteroseksualna - zainteresowanie osobami odmiennej płci, biseksualna - zainteresowanie osobami obojga płci oraz homoseksualna - zainteresowanie osobami tej samej płci. Współczesna wiedza medyczna podkreśla, że orientacja seksualna jest pewnym płynnym wymiarem od orientacji ściśle homoseksualnej, poprzez różne poziomy biseksualności, aż do orientacji heteroseksualnej. Każdy z nas inaczej sytuuje się na tym wymiarze, indywidualnie określając swoją orientację seksualną.
Homoseksualność nie jest chorobą, zboczeniem czy dewiacją. Jest tak samo naturalna jak nasz kolor oczu, skóry lub lewo- czy praworęczność. Orientacja seksualna - czy to homo-, bi- czy heteroseksualna - nie poddaje się dobrowolnym modyfikacjom i nie jest efektem naszego wyboru. Są jednak ludzie, którzy wierzą, a co gorsza promują możliwość leczenia homoseksualności. Sam fakt, że namawiają oni do leczenia tylko jednej z trzech orientacji seksualnych świadczy o braku jakichkolwiek kwalifikacji. Jeśli bowiem możnaby leczyć homoseksualność dlaczego nie moglibyśmy leczyć biseksualności czy nawet heteroseksualności?
Psychologia, seksuologia i psychiatria nie znają ani jednego naukowo potwierdzonego przypadku, w którym doszłoby do zmiany orientacji seksualnej w toku jakiejkolwiek terapii. A te bywają naprawdę drastyczne - wielu moich przyjaciół było poddawanych terapiom hormonalnym, elektrowstrząsom czy faszerowanych lekami. Niektórym przeszczepiano nawet sutki, wierząc iż tak radykalna zmiana przywróci ich na jedynie słuszną drogę. Wszelkie próby przeprowadzenia tzw. terapii reparatywnej (naprawczej), mającej na celu zmianę orientacji seksualnej okazały się bowiem nieskuteczne. Rozumiem, że radykałom religijnym ciężko pogodzić się z doniesieniami badań naukowych. Jeśli jednak powszechnie przyjęta jest już dzisiaj wiedza o tym, że to Ziemia krąży wokół Słońca (wbrew temu co twierdził przez wieki Kościół katolicki) - może warto przyjąć dowody naukowe i porzucić zabobony. Promotorzy takich terapii chcieliby zapewne zapomnieć też o wielu spektakularnych oświadczeniach osób ""leczonych z homoseksualności"", którzy negowali cudotwórczą moc polecanych przez nich wcześniej terapii. Wśród nich byli Gary Cooper i Michael Burkee - założyciele największego i najbardziej znanego na świecie ruchu ""leczenia homoseksualności"" - amerykańskiego Exodusu, którzy publicznie zanegowali jego sens i zamieszkali ponownie z partnerami homoseksualnymi.
Amerykańskie Towarzystwo Psychologiczne, zrzeszające autorytety naukowe z całego świata, w 1997 roku wydało specjalne oświadczenie, w którym wezwało wszystkich profesjonalistów do zaniechania stosowania terapii mających leczyć z homoseksualności. Podobne oświadczenia znajdziemy wśród polskich organizacji zrzeszających seksuologów, psychologów i psychiatrów. Wśród psychologów panuje dzisiaj powszechna opinia, że wszelkie oddziaływania terapeutyczne powinny zmierzać raczej w kierunku akceptacji przez daną osobę swojej orientacji seksualnej, wzmocnienia poczucia własnej wartości i ułatwienia jej funkcjonowania w świecie. Wsparcia w orientacji seksualnej, a nie jej odrzucenia.
Przeraża mnie dyskusja o leczeniu homoseksualności. Przypomina mi próby udowodnienia wyższości rasy aryjskiej nad innymi. W końcu nikt nie pyta o pochodzenie heteroseksualności. Nikt nie prowadzi badań skąd się bierze heteroseksualność i czy aby heteroseksualność nie powinna być korygowana i nakierowana na ""jedynie słuszną"" - homoseksualną.
Gdyby orientację seksualną można było wybierać lub nabywać w toku socjalizacji gejów i lesbijek już dawno pewnie nie byłoby na świecie. Po pierwsze dlatego, że my, geje i lesbijki wychowujemy się wśród homofobicznego społeczeństwa. Nasza homoseksualność jest często niezrozumiana i piętnowana. W ponad 80  krajach homoseksualność jest karana, także karą śmierci. Kto żyjąc w takim społeczeństwie chce być gejem? Warto też pamiętać, iż geje i lesbijki najczęściej wychowują się w rodzinach heteroseksualnych. Gdyby można było przekazywać orientację seksualną w toku socjalizacji, geje i lesbijki wymarliby. Rodziny heteroseksualne wychowywałyby bowiem tylko potomstwo heteroseksualne. Sam wyrastałem w takiej heteroseksualnej rodzinie, a mimo to, w przeciwieństwie do mojego rodzeństwa, jestem homoseksualny. Nikt mnie nie uwodził, nie przekonywał do homoseksualności, nie miałem też dominującej matki, czy dominującego ojca, jak chcieliby to widzieć niektórzy.
Jak już wyżej wspomniałem, nadal znajdują się ludzie, którzy poddają się terapiom leczenia. Osoby te z własnej woli, próbują leczyć się z homoseksualności, ponieważ nie potrafią odnaleźć się w świecie, który ich nie akceptuje. Ich problemem nie jest orientacja seksualna, ale opresyjne środowisko, które nie akceptuje ich jako gejów i lesbijki. Może więc zamiast leczyć z homoseksualności powinniśmy leczyć nienawiść? Może to nietolerancyjna część społeczeństwa powinna się zreperować a nie osoby homoseksualne? To najczęściej nie geje i lesbijki mają problem ze swoją orientacją, ale nietolerancyjne grupy religijne, polityczne czy społeczne. Gdyby żyli w otwartym, tolerancyjnym społeczeństwie z pewnością nie chcieliby zmieniać swojej orientacji.
Inną kwestią używaną przez przeciwników emancypacji gejów i lesbijek jest rzekoma nienaturalność homoseksualności, a tym samym sprzeczna z prawem naturalnym. Homoseksualność, podobnie jak heteroseksualność i biseksualność, występuje zarówno wśród ludzi, jak i zwierząt, jest bowiem integralną częścią natury.
Termin prawo naturalne, zwane też prawem moralnym lub prawem Bożym, jest terminem filozoficznym, a więc ściśle związanym z pewnym światopoglądem, nie nauką. Na świecie, wśród różnych religii i szkół filozoficznych występuje całe spektrum definicji prawa naturalnego. Często są one ze sobą sprzeczne. Filozofowie posługiwali się bowiem tym wyrażeniem w sposób jawnie niejednorodny i niekonsekwentny, na ogół unikając jego szczegółowego wyjaśnienia. Ci zaś, którzy podjęli takie próby, nie zdołali sprostać temu zadaniu. Wykorzystywanie więc terminu prawo naturalne jest związane z naszymi subiektywnymi odczuciami lub poglądami, które mogą się różnić w zależności od wyznawanej religii czy kręgu kulturowego do którego należymy.
Prawo naturalne, jako termin filozoficzno-religijny, a nie naukowy, jest silnie związany z represjami przeciwko ludzkiej seksualności. Wykorzystywany był i bywa w walce z antykoncepcją, seksem przedmałżeńskim, seksem nie prowadzącym bezpośrednio do zapłodnienia, itp. Nienaturalne bywa nazywane np. korzystanie z prezerwatyw czy stosowanie zapłodnienia in vitro. Nienaturalny jest również seks analny czy oralny - nie prowadzą bowiem do zapłodnienia. Podobnie, jak zwykłe całowanie się.
Prawo naturalne to więc termin czysto wartościujący i bezwartościowy poznawczo. Ma jednak sporą siłę perswazyjną. Nazywając pewną normę prawem naturalnym, można mieć nadzieję, że uda się przekonać ludzi do uznania tej normy. Wypowiedź taka może bowiem wywoływać złudne wrażenie zrozumiałej i przekonywującej. Wrażenie zrozumienia budzą bowiem słowa prawo i naturalne, które wzięte z osobna wydają się być sensowne. Konstrukcja taka kojarzy się również z prawem natury, rozumianym powszechnie jako nazwa prawidłowości przyrodniczych, które są domeną nauki. Ponieważ zaś o tych ostatnich wiadomo, że nie zależą one od naszej woli, a przy tym są odkrywane i opisywane przez kompetentnych, godnych zaufania specjalistów, więc i dla norm nazwanych publicznie prawami naturalnymi udaje się często pozyskać - dzięki czysto językowemu skojarzeniu - bezkrytyczne uznanie laika.
Co ciekawe, Kościół katolicki ciągle ewoluuje, jeśli chodzi o rozumienie prawa naturalnego. Do niedawna, silnie potępiał stosowanie prezerwatyw. Zmienił jednak zdanie, dopuszczając możliwość korzystania z prezerwatyw przez mężczyzn w krajach afrykańskich, w których istnieje duże ryzyko zakażenia wirusem HIV. Jestem przekonany, że pewnego dnia Kościół zmieni również zdanie na temat osób homoseksualnych i ich związków. Za jakiś czas, któryś z przyszłych papieży przeprosi za prześladowanie gejów i lesbijek przez Kościół. Ubolewam jednak, że do tego czasu tak wiele osób homoseksualnych oraz ich rodzin i przyjaciół, żyć będzie w poczuciu winy.
Podobnie rzecz wygląda z grzechem, którego jakoby dopuszczają się osoby homoseksualne uprawiające seks. Kategoria grzechu nacechowana jest jednak religijnie i powinna być wyłącznie stosowana i narzucana wyznawcom danej religii. Niektórzy uważają, że homoseksualność jest grzechem. Doktryna Kościoła katolickiego ma jednak inne zdanie na ten temat i wbrew obiegowej opinii nie uznaje homoseksualności jako grzechu. Katechizm Kościoła Katolickiego, który powinien być podręcznikiem każdego katolika, poświęca homoseksualności aż trzy paragrafy. Warto je przytoczyć, bo w sposób bardzo szczegółowy opisują oficjalny stosunek Kościoła rzymskokatolickiego do homoseksualności i osób homoseksualnych.
Homoseksualność oznacza relacje między mężczyznami lub kobietami odczuwającymi pociąg płciowy, wyłączny lub dominujący, do osób tej samej płci. Przybierał on bardzo zróżnicowane formy na przestrzeni wieków i w różnych kulturach. Jego psychiczna geneza pozostaje w dużej części nie wyjaśniona. (…) Pewna liczba mężczyzn i kobiet przejawia głęboko osadzone skłonności homoseksualne. Skłonność taka, obiektywnie nieuporządkowana, dla większości z nich stanowi ona trudne doświadczenie. Powinno się traktować te osoby z szacunkiem, współczuciem i delikatnością. Powinno się unikać wobec nich jakichkolwiek oznak niesłusznej dyskryminacji. (…) Osoby homoseksualne są wezwane do czystości. Dzięki cnotom panowania nad sobą, które uczą wolności wewnętrznej, niekiedy dzięki wsparciu bezinteresownej przyjaźni, przez modlitwę i łaskę sakramentalną, mogą i powinny przybliżać się one - stopniowo i zdecydowanie - do doskonałości chrześcijańskiej.
To oficjalna doktryna Kościoła katolickiego. Praktyka wygląda niestety inaczej. Kościół katolicki wielokrotnie podkreślał swoją nietolerancję w stosunku do osób homoseksualnych poprzez np. zakaz wyświęcania osób homoseksualnych, odmowę duszpasterstwa dla takich osób czy wypowiedzi nawołujące do izolacji gejów i lesbijek. Niestety, obecna polityka papieża Benedykta XVI kontynuuje tę praktykę i nie zanosi się by w najbliższym czasie Kościół katolicki wybrał drogę miłości bliźniego i poszanowania godności drugiego człowieka, którym również jest gej i lesbijka.
Kościół katolicki jest różnorodny. Panują w nim różnorodne opinie na różne tematy, chociaż hierarchiczna struktura sprawia, że opinie liberalne i reformatorskie często nie są tak widoczne jak te konserwatywne. Podobnie jest z podejściem do osób homoseksualnych i ich związków. W Polsce jest już kilku księży, którzy domagają się debaty wewnątrz Kościoła na temat akceptacji osób homoseksualnych. Niektórzy z nich opiekują się grupami gejów i lesbijek chrześcijan, które działają w Krakowie i Warszawie, niosąc im na co dzień pomoc duchową. Niestety, księża ci współpracują z osobami homoseksualnymi bez oficjalnego przyzwolenia hierarchii kościelnej. Ta pozostaje nadal głucha na problemy gejów i lesbijek, oferując im jedynie leczenie i modlitwę.
Trzeba też podkreślić, że w Polsce, w kraju, w którym zdecydowana większość społeczeństwa deklaruje się jako katolicka, większość gejów i lesbijek to również katolicy. Niestety, ich orientacja seksualna nie znajduje akceptacji wśród hierarchii Kościelnej, co przejawia się codzienną dyskryminacją i mową nienawiści ze strony Kościoła.
Uważam, że ciężko jest pogodzić orientację homoseksualną z dzisiejszym stanowiskiem Kościoła katolickiego. Jest ono bowiem pełne niezrozumienia dla gejów i lesbijek i wymaga od nich okrutnych i nieludzkich poświęceń. Jestem jednak głęboko przekonany, że jeśli Bóg istnieje, w co osobiście wątpię, kocha gejów i lesbijki tak samo mocno jak osoby heteroseksualne. Wierzę, że nigdy nie potępiłby miłości homoseksualnej, podobnie jak nie potępiłby miłości heteroseksualnej. Dla Boga miłosiernego miłość to miłość. Gdy mężczyzna kocha mężczyznę, kobieta kobietę lub mężczyzna kobietę, Bóg jest szczęśliwy.
****
W polskim dyskursie o homoseksualności mamy też często do czynienia z demonizowaniem głosu gejów i lesbijek, częstym sugerowaniem istnienia lobby homoseksualnego, które czyha tylko, żeby zniszczyć zdrową, tradycyjną, polską rodzinę. Gdy organizacje gejowsko-lesbijskie mówią o równych prawach, ich przeciwnicy gromią o przywilejach, a obecny wicemarszałek Sejmu, Stefan Niesiołowski kilka lat temu publicznie stwierdził, iż dawanie przywilejów pederastom jest wynaturzeniem i dziwactwem. Cytatów podobnych do tej wypowiedzianej przez Stefana Niesiołowskiego można przytaczać wiele - życie publiczne w naszym kraju pełne jest bowiem homofobicznych deklaracji. Do tych głosów dochodzą często oskarżenia o tzw. promocję homoseksualności. Warto wiedzieć, że to stosunkowo nowe, niezwykle ideologicznie pojęcie zostało przejęte od amerykańskich fundamentalistów, wśród których mniejszość gejowsko-lesbijską przedstawia się jako źródło wszelkiego zła. Takie ruchy powstają także w Polsce - podobną działalność prowadzi np. Stowarzyszenie Kultury Chrześcijańskiej im. Ks. Piotra Skargi z Krakowa. Jak zauważyła jednak Kinga Dunin, propaganda ma się do gejów i lesbijek tak samo jak syjonista miał się do Żyda podczas antysemickiej nagonki w 1968 r. Eufemizm uruchamia pokłady nietolerancji, a zarazem daje moralne alibi - nie atakujemy ludzi tylko narzucane nam przez nich poglądy. Ten zabieg sprawia, że można już pogardzać i wykluczać bezkarnie i mieć przy tym poczucie moralnej wyższości wynikającej z poczucia zagrożenia. Ciekawe, że ""promocja"" ma też walor nieodparcie komiczny, bo kojarzy się z reklamą, przeceną. I tak jak za komuny powstaje pole do absurdalnych żartów. Za komuny mówiliśmy do siebie ""ty elemencie"". Dzisiaj można pytać: kupisz homoseksualizm? - napisała znana polska publicystka, dr Agnieszka Graff.
*****
Reformy wymaga także dzisiejszy system edukacji, który zamiast promować tolerancję i różnorodność powiela stereotypy i uprzedzenia wobec osób homoseksualnych. W podręcznikach szkolnych przeczytać możemy, że homoseksualność jest zboczeniem, a pozostawanie w związku partnerskim może powodować zaburzenia psychiczne. Warto byłoby przyjąć takie rozwiązania edukacyjne, które uczyć będą akceptacji dla różnorodności, a przede wszystkim przekazywać rzetelną i obiektywną wiedzę. Nie chodzi tutaj o zachęcanie do bycia gejem czy lesbijką - bo promować homoseksualności nie można - ale o dyskusję. Szkoła nie powinna unikać tej tematyki, bo po pierwsze - statystycznie w każdej klasie szkolnej jest przynajmniej jeden gej albo lesbijka, po drugie uczniowie takie wiedzy często poszukują. Dobrze, aby otrzymali ją od nauczyciela. Trzeba też pamiętać, iż gejami i lesbijkami są często sami nauczyciele - oni uczą i będą uczyli nasze dzieci - czy tego chcemy czy nie.
Przemoc psychiczna wobec osób homoseksualnych, lub - co chyba ma miejsce najczęściej - podejrzewanych o bycie homoseksualnymi, jest zjawiskiem tak powszechnym w polskich szkołach, że można zaryzykować tezę, iż przestało się ją zauważać. Gdy w 2006 roku na ulicach Warszawy pojawiły się plakaty ""Co się gapisz, pedale?!"" publicysta Rzeczpospolitej żądał ich ukrycia, bo jego dzieci na nie patrzą. Ciekawe czy z taką samą energią angażuje się w walkę z homofobicznym językiem powszechnym w szkole, do której uczęszczają jego dzieci. Ponad połowa gejów i lesbijek doświadczyła jakiejś formy przemocy psychicznej, z czego aż w 29 proc. przypadków sprawcami byli koledzy lub koleżanki szkolni. 26 proc. aktów przemocy miało miejsce w szkołach. Nauczyciele często udają, że problemu nie widzą.
Warto więc zastanowić się czy zamiast tracić energię na zwalczanie tzw. promocji homoseksualności, zacząć promować wiedzę o osobach homoseksualnych. Promocja ta obnażyłaby mit spopularyzowany przez Giertycha o tym, że do bycia gejem albo lesbijką można kogoś namówić. Namawiać co najwyżej można do tolerancji i szacunku dla drugiego człowieka. Zarówno nienawiść, jak i tolerancja nie są bowiem cechami wrodzonymi - można je nabywać lub odrzucać w drodze socjalizacji. Unikanie dyskusji wokół homoseksualności sprawi, że szkoła produkować będzie kolejnych ksenofobów, którzy swoją nietolerancję przenosić będą nie tylko na gejów i lesbijki, ale także inne grupy społeczne. Warto przytoczyć wyrok Europejskiego Trybunału Praw Człowieka z 2007 roku: Państwo wykonując funkcje przyjęte na siebie w sferze oświaty i wychowania musi zapewnić, aby informacje i wiedza zawarte w programie były przekazywane obiektywnie, krytycznie i w sposób pluralistyczny.
Politykom udało się w ostatnich latach wykreować atmosferę strachu wśród nauczycieli i dyrekcji szkół przed poruszaniem pewnych kontrowersyjnych dla niektórych tematów. O gejach i lesbijkach w polskich szkołach więc się nie mówi. Strach przed dyskusją o homoseksualności pogłębił się, gdy były minister edukacji narodowej, Roman Giertych, latem 2006 roku odwołał dyrektora Centralnego Ośrodka Doskonalenia Nauczycieli, ponieważ ten zaakceptował do dystrybucji wśród nauczycieli podręcznik Rady Europy Kompas mówiący o prawach człowieka, w tym dyskryminacji o gejach i lesbijkach. Kompas wykorzystywany jest we wszystkich krajach Europy, a także np. w muzułmańskim Maroku. Kulminacją tej swoistej ministerialnej kampanii przeciwko osobom homoseksualnym, był projekt ustawy zakazującej tzw. promocję homoseksualności. Propozycje Giertycha, które na szczęście nigdy nie ujrzały światła dziennego w formie ustawy, miały w istocie sprawić jedno - zastraszyć tych, którzy chcieliby o homoseksualności rozmawiać bez uprzedzeń i stygmatyzujących stereotypów. Zwrócił na to uwagę komisarz Praw Człowieka Rady Europy, który w swoim memorandum do rządu polskiego napisał, że w świetle wydarzeń politycznych ostatnich lat, a także wypowiedzi polityków można mówić o klimacie nieżyczliwym osobom o odmiennej orientacji seksualnej. Zakaz propagowania homoseksualności przenosi tę atmosferę do szkół.
Jeszcze kilkanaście lat temu publiczne nawoływanie do nienawiści wobec osób homoseksualnych było czymś niewyobrażalnym. Gdy w maju 1991 roku, ówczesny wiceminister zdrowia, Kazimierz Kapera nazwał homoseksualność zboczeniem i oskarżył osoby homoseksualne winnymi rozprzestrzeniania wirusa HIV, premier Bielecki zdymisjonował go następnego dnia - telefonicznie. Początki III RP wydawały się nie dawać przyzwolenia na tego typu retorykę. Stwierdzenie Kapery byłoby niestosowny, głupim żartem u cioci na imieninach, ale w przestrzeni publicznej nie było tolerowane. Dzisiaj dwie piąte Polaków przyznaje, że co najmniej raz zetknęło się z przemocą werbalną, czyli wypowiedziami, które obrażały innych np. ze względu na orientację seksualną - wynika z sondażu CBOS. Jako grupę, która najczęściej posługuje się mową nienawiści ankietowani najczęściej wskazywali polityków. Jako najbardziej obraźliwe wskazywane są słowa, które dotyczą homoseksualnych mężczyzn: pedał (83 proc.) i ciota (80 proc.). Lesba zajęła w tym rankingu nienawiści czwarte miejsce. Pokazuje to nie tylko jak bardzo jesteśmy nietolerancyjni wobec osób homoseksualnych, ale także jak dużą moc mają słowa które wypowiadamy. Potrafią stygmatyzować, ranić, a czasami nawet zabijać. Bo od mowy nienawiści do zbrodni z nienawiści jest krótka droga. W ciągu ostatnich dwóch lat, według ostatniego raportu organizacji Kampania Przeciw Homofobii i Lambda Warszawa, prawie 18 proc. gejów i lesbijek doświadczyło przemocy fizycznej - było potrącanych, szarpanych, uderzanych albo kopanych - tylko dlatego, że byli homoseksualni. Przez lata mojej działalności nie słyszałem aby ktokolwiek heteroseksualny został pobity dlatego, że jest heteroseksualny. Nie znam też ani jednego słowa obraźliwego wobec osób heteroseksualnych.
Polski kodeks karny nie przewiduje jednak szczególnych przepisów sankcjonujących dyskryminację ze względu na orientację seksualną lub wypowiedzi o charakterze homofobicznym. Jak słusznie zauważa w swych publikacjach wybitna karnistka z Uniwersytetu Warszawskiego, prof. Eleonora Zielińska, obecnie obowiązujące artykuły kodeksu karnego (art. 256 k.k. oraz 257 k.k.), chroniąc inne grupy społeczne - mniejszości etniczne, narodowe, rasowe, wyznaniowe, kompletnie ignorują najbardziej napiętnowaną dzisiaj społecznie mniejszość - gejów i lesbijki.
Homofobia jest w Polsce powszechna. Od wulgaryzmów przytaczanych wyżej a wypowiadanych przez pana spod budki z piwem, dzieci w szkole i ich rodziców, poprzez nawoływanie do nienawiści (wypowiedz biskupa Pieronka o izolacji gejów i lesbijek, posła Wierzejskiego o pałowaniu manifestujących czy okrzyki Pedały do gazu!), aż po konkretne działania związane z przemocą fizyczną (pobicia osób homoseksualnych, ataki na manifestacje). Gdyby ktokolwiek użył podobnych słów w stosunku do Żydów lub mniejszości niemieckiej zamieszkującej nasz kraj spotkałby się nie tylko z powszechnym oburzeniem opinii publicznej i ostracyzmem mediów, ale także konsekwencjami prawnymi. Gdy jednak obrażani są geje i lesbijki - prawo milczy.
Co ciekawe, w powszechnym dyskursie o homoseksualności w Polsce, dominuje kwestia gejowska. Kobiety homo- i biseksualne są z niej wykluczone werbalnie i praktycznie. To rodzaj dyskryminacji bardzo ściśle związanej z homofobią i seksizmem oraz systemem patriarchalnym. Kobiety homoseksualne są bowiem zagrożone podwójną dyskryminacją. Po pierwsze jako kobiety, które w patriarchalnym społeczeństwie mają nierówną pozycję w stosunku do mężczyzn, po drugie jako lesbijki. Mimo iż są publicznie mniej napiętnowane niż mężczyźni homoseksualni, to są przemilczane przez historię i niewidzialne w społeczeństwie.
Bycie lesbijką nie jest więc podobne do bycia gejem. Kobiety homoseksualne naruszają bowiem podwójnie patriarchalną normę: po pierwsze jako kobiety, po drugie jako lesbijki.
Homoseksualność kobiet rzadko była represjonowana prawnie, w przeciwieństwie do homoseksualności męskiej. Do dziś w wielu krajach muzułmańskich karane są homoseksualne związki męskie (np. poprzez publiczne egzekucje, chłostę, kamieniowanie), a relacje między kobietami okryte są kulturowym tabu. Lesbijstwo traktowane było i jest nadal w niektórych rejonach świata pobłażliwe - jako niewinna zabawa, okres przejściowy, któremu małżeństwo położy kres. Często też jako erotyczny bodziec dla mężczyzn. Dlatego też lesbijki często podnoszą problem zmowy milczenia, która wyklucza ich obecność w historii. Zmowa ta sprawiła bowiem, że wszelkie dowody na istnienie homoseksualności kobiet były skrupulatnie zniszczone. Intymne zapiski kobiet, ich pamiętniki i korespondencja w niewielkiej części zachowały się do dzisiaj, dając przykłady miłości lesbijskiej. Ponieważ kobiety homoseksualne rzadziej niż mężczyźni homoseksualni bywały celem represji karnych, mniej można znaleźć w archiwach sądowych śladów ich prześladowań. Sytuację dodatkowo utrudnia trudny los kobiet w ogóle, które w przeciwieństwie do mężczyzn były i nadal są mniej widoczne w życiu społecznym.
Cytowany już wcześniej przeze mnie Raport pokazuje, że 60 proc. ankietowanych żyje w związkach homoseksualnych. Prawo, na szczęście, nie zabrania dwóm dorosłym, kochającym się mężczyznom lub kobietom wspólnego prowadzenia gospodarstwa domowego, ale pozostawia ich związek bez jakichkolwiek uregulowań prawnych. Warto zastanowić się nad wprowadzeniem do polskiego systemu prawnego instytucji związków partnerskich. Celowo nie piszę o związkach homoseksualnych, bo wiem, że także wiele par heteroseksualnych jest zainteresowanych tego typu instytucją, z różnych względów nie chcąc zawierać małżeństw.
W parlamencie IV kadencji powstał taki projekt - przeszedł nawet przez Senat i należałoby do niego wrócić. Zawierał on bowiem głównie rozwiązania natury ekonomicznej - prawo do dziedziczenia po zmarłym partnerze, prawo do korzystania z ubezpieczenia zdrowotnego dla członków rodziny, prawo do wspólnego opodatkowania się, prawo do świadczeń po zmarłym partnerze (np. emerytury). Dotyczy to także prawa do zasięgania informacji i odwiedzin partnera przebywającego w szpitalu i możliwość podejmowania decyzji o sposobie leczenia, prawa do odbierania korespondencji partnera, a także prawa do odmowy składania zeznań w charakterze świadka na zasadach dotyczących małżonków. Wbrew temu co mówią niektórzy - wielu z tych kwestii nie można rozwiązać inaczej niż przez ustawę. Gdyby mój partner uległ wypadkowi, nie mógłbym decydować o sposobie jego leczenia, bo w świetle prawa jestem dla niego obcą osobą. Żadna deklaracja, testament czy umowa tutaj nie działają. Potrzebne są rozwiązania kompleksowe - takie jakie istnieją w większości krajów Unii Europejskiej. Ustawa o związkach partnerskich jest nie tylko w interesie samego środowiska gejowsko-lesbijskiego i nieformalnych związków heteroseksualnych, ale również społeczeństwa jako całości. Daje stabilizację ekonomiczną, gwarantuje opiekę partnerów, pomnaża dochody państwa.
I wbrew temu co mówią przeciwnicy nie chodzi tutaj o atak na instytucję małżeństwa (ta jest już wystarczająco dobrze chroniona przez Konstytucję RP) albo adopcję dzieci. Chodzi o uregulowanie partnerstwa dwóch dorosłych osób prowadzących razem, często przez wiele lat, wspólne gospodarstwo domowe.
Kolejne kraje w Europie i na świecie instytucjonalizują związki osób tej samej płci. Wymienianie krajów, które wprowadziły takie regulacje nie ma już sensu - w Unii Europejskich jesteśmy już w mniejszości. Kraje o dominacji wyznawców katolicyzmu, takie jak Hiszpania czy Irlandia wprowadziły związki partnerskie kilka lat temu, a na kilka miesięcy temu, jako jeden z ostatnich krajów ""starej"" Unii, zrobiła to także katolicka Portugalia. ""To bardzo dobry krok w kierunku budowy społeczeństwa sprawiedliwszego i bardziej tolerancyjnego"" - oświadczył portugalski premier Jose Socrates. Wyprzedziło nas również kilka krajów, które razem z nami wchodziły do Wspólnoty - Słowenia, Węgry czy sąsiednie Czechy.
W wyniku zmian społecznych zapoczątkowanych pod koniec lat 60. XX wieku, tradycyjna forma małżeństwa ulega głębokim przemianom. W jego ramach nie mieszczą się nie tylko geje i lesbijki - z powodów prawnych, ale także pary heteroseksualne, z różnych powodów nie chcące zawierać małżeństw, a oczekujące od państwa wprowadzenia jakiejś alternatywy. Być może więc warto zastanowić się nad legalizacją związków partnerskich w formule obejmującej pary zarówno hetero, jaki i homoseksualne.
Legalizacja związków partnerskich ma też swój wymiar społeczno-edukacyjny. W krajach, gdzie je zalegalizowano, tolerancja wobec osób homoseksualnych wzrosła, a poziom mowy nienawiści ze strony polityków i osób publicznych zmalał. To idealny przykład na to, że nasze stereotypy i uprzedzenia wobec gejów i lesbijek wynikają przede wszystkim z tego, że boimy się nieznanego. Jestem głęboko przekonany, że w Polsce, gdzie według badań Eurobarometru tylko co dziesiąty Polak zna osobę homoseksualną, gdyby zalegalizowano związki homoseksualne, tendencja byłaby podobna. Warto więc, aby politycy w końcu pochylili się nad problemem kilkuset tysięcy par, które przez państwo polskie nadal zmuszane są żyć nielegalnie.
*****
Przeciwnicy równych praw dla gejów i lesbijek jak mantrę powtarzają kwestie adopcji dzieci przez osoby homoseksualne. Zapominają jednak, że już dzisiaj w Polsce dzieci są wychowywane w homorodzinach. Według szacunków takich dzieci jest kilkadziesiąt tysięcy. Pochodzą one najczęściej z wcześniejszych, heteroseksualnych związków, sztucznego zapłodnienia lub adopcji. Znam wiele takich rodzin. Jeśli osoba homoseksualna chce wychowywać dziecko może to zrobić legalnie.
Badania prowadzone w związkach hetero- i homoseksualnych pokazują, że nie ma różnic w rozwoju psychofizycznym dzieci w nich wychowywanych. Po latach badań, Amerykańskie Towarzystwo Psychoanalityczne podkreśliło w 2002 roku, że podstawą rozważań o szeroko rozumianym wychowywaniu dzieci powinno być dobro dziecka. Zgromadzone dowody potwierdzają tezę, że w interesie dziecka leży przede wszystkim zapewnienie mu odpowiedniej opieki ze strony zaangażowanych i kompetentnie wypełniających swą rolę rodziców. (…) Zarówno osoby jak i pary homoseksualne mogą wypełniać swe zadania rodzicielskie tak samo dobrze jak heteroseksualne. A Amerykańskie Towarzystwo Psychologiczne dodaje, że nie ma naukowych podstaw do wnioskowania, że lesbijki i geje są niezdolni do pełnienia obowiązków rodzicielskich. Przeciwnie, wyniki badań wskazują, że rodzice homoseksualni tak samo jak heteroseksualni dążą do zapewnienia swoim dzieciom przyjaznej i zdrowej atmosfery. I właśnie dlatego, na podstawie doświadczeń życiowych, badań naukowych oraz w celu zapewnienia dzieciom bezpieczeństwa, coraz większa ilość krajów na świecie reguluje kwestie rodzicielstwa osób homoseksualnych. W Belgii postulat adopcji dzieci przez pary homoseksualne wsparty został przez krajowy UNICEF, ONZtowską agendę ds. dzieci. W wielu innych krajach trwają prace nad odpowiednimi regulacjami.
Instynkt rodzicielski nie jest w żadnej mierze zależny od naszej orientacji. Geje i lesbijki mają takie same potrzeby i prawo do posiadania dzieci jak osoby heteroseksualne. W przeciwieństwie do wielu par heteroseksualnych, pary homoseksualne nie mają dzieci przypadkowo. Decyzja o wychowywaniu dziecka w takim związku jest podejmowana świadomie i odpowiedzialnie, nie ma mowy o wpadce. Jest odpowiedzialność i determinacja. Bo wychowanie dziecka w homoseksualnej rodzinie, w naszym społeczeństwie wymaga wyjątkowej dojrzałości.
Tworzą też rodziny, które w Polsce stanowią znaczny odsetek gospodarstw domowych. Tradycyjna rodzina heteroseksualna złożona z kobiety i mężczyzny oraz dzieci wcale nie jest tak powszechna jak nam się wydaje. Według Narodowego Spisu Powszechnego takich rodzin jest w naszym kraju tylko 55 proc. Czy pozostałe 45 proc., a wśród nich rodziny homoseksualne to patologia? Wyznacznikiem zdrowej rodziny nie jest jej kompozycja płciowa, ale miłość, opieka, partnerstwo… Wartości te są uniwersalne - wynikają głównie z naszej osobowości, mniej z faktu bycia kobietą czy mężczyzną, osobą hetero- czy homoseksualną.
*****
Jestem głęboko przekonany, iż wszystkie przedstawione przeze mnie problemy z tolerancją wobec osób homoseksualnych mogą zostać rozwiązane tylko dzięki dobrej woli całego społeczeństwa. Politycy mogą za pomocą przycisków w parlamencie decydować o tym czy porzucimy nieludzki język pogardy dla gejów i lesbijek, pozwolimy na cywilizowane życie parze kochających się dorosłych ludzi, wprowadzimy rzetelną edukację o homoseksualności, ale nie zmienią naszej mentalności i myślenia. Ta część pracy nad naszą osobistą tolerancją należy już do nas samych. Homofobia jest ważnym problemem społecznym, a dwa miliony gejów i lesbijek żyjących w Polsce nie są tematem zastępczym. Żyją wśród nas - są naszymi nauczycielami, uczniami, sprzedawcami, braćmi i siostrami. Warto spróbować ich zrozumieć i pomóc im w niełatwym życiu.
Szczycimy się naszą tradycyjną tolerancją. Mityczna, wręcz dogmatyczna, polska tolerancja wymaga od nas tej deklaracji, by zaraz potem przejść do ataku. ""Jestem tolerancyjny, ale"" - i tutaj pada cała litania ksenofobicznych, rasistowskich, homofobicznych argumentów. Jestem przekonany, że tylko dzięki edukacji, połączonej z dialogiem jesteśmy w stanie porzucić to fałszywe ""ale"" i stać się prawdziwie tolerancyjnym i otwartym społeczeństwem.
Robert Biedroń - politolog, doktorant na Wydziale Nauk Politycznych Akademii Humanistycznej w Pułtusku. Działacz społeczny. Członek Zarządu Kampanii Przeciw Homofobii, przewodniczący Rady Fundacji Równości oraz Fundacji Trans-fuzja. Ekspert w zakresie praw człowieka i przeciwdziałania dyskryminacji. Autor ""Tęczowego elementarza"". Publikował m.in. w ""Gazecie Wyborczej"", ""Rzeczpospolitej"", ""Dzienniku"", ""Polityce"". Laureat ""Tęczowego lauru"" - nagrody przyznawanej za propagowanie idei tolerancji i szacunku dla innych.",ROBERT BIEDROŃ,08.11.2010,https://www.tygodnikpowszechny.pl/po-pierwsze-nie-demonizowac-144603
64,ŚWIĘCONA WODA W PRÓBÓWCE,"Mimo spektakularnego rozwoju nauk przyrodniczych wciąż słyszymy, że teoria ewolucji jest oszustwem albo że trzeba ją ochrzcić nadprzyrodzonymi interwencjami. Niektóre z tych głosów formułują ludzie Kościoła.","Pięć lat temu po głośnej zapowiedzi ówczesnego ministra edukacji Romana Giertycha, że oprócz teorii ewolucji szkoły nauczać będą kreacjonizmu, OBOP sprawdził, co o genezie człowieka sądzą Polacy. Okazało się, że prawie co trzeci dorosły uważa, iż człowiek został stworzony od razu w obecnej postaci, nieco ponad połowa - iż ludzie powstali w wyniku długiego procesu biologicznego. Największy wpływ na poglądy o pochodzeniu człowieka miała religijność: 46 i 36 proc. regularnie praktykujących było odpowiednio za ewolucją i przeciw niej, gdy tymczasem wśród niewierzących wyniki te rozkładały się odpowiednio 85 i zaledwie 6 proc.; poglądy zależne były też od wykształcenia.
Protesty, głównie środowisk naukowych, storpedowały pomysł ministra. Pozostało pytanie: czy Kościół w jakiś sposób wspiera antyewolucyjne tendencje wśród wierzących?
Inżynierski ordnung
W internecie szczególnym powodzeniem cieszy się dowód z rachunku prawdopodobieństwa, przedstawiony w artykule Mirosława Ruckiego ""Co wyjaśnia teoria ewolucji?"", pochodzącym z czasopisma ""Miłujcie się"" (nr 4/09): ""Aby policzyć prawdopodobieństwo stworzenia świata przez Boga, musimy przyjąć, że są dwie możliwości: albo Bóg istnieje, albo nie istnieje. Prawdopodobieństwo wynosi 1:1 - albo istnieje, albo nie. Jeżeli Bóg istnieje, to znowu są dwie możliwości: albo stworzył świat, albo go nie stworzył. Zatem czyste prawdopodobieństwo, że Bóg istnieje i że stworzył świat, bez uwzględnienia jakichkolwiek dowodów i związków przyczynowo-skutkowych, wynosi 1:2?, czyli 1:4. Być może niektórzy nawet stwierdzą, że taka wartość prawdopodobieństwa jest zbyt mała, by wierzyć w Boga-Stwórcę. Pytanie jednak brzmi: czy samoczynne powstanie życia jest bardziej prawdopodobne?"".
Na co internauta o nicku ""ztrewq"" przeprowadza dowód analogiczny: Darwin miał rację albo nie, a więc prawdopodobieństwo, że ludzie powstali na drodze ewolucji, jest jeszcze wyższe.
Dr inż. Mirosław Rucki pracuje w Zakładzie Metrologii i Systemów Pomiarowych Politechniki Poznańskiej, ale jego pasją jest ewangelizacja młodzieży. Jest zastępcą naczelnego ""Miłujcie się"". To skierowane do młodych kościelne pismo wydają księża chrystusowcy w nakładzie 220 tys. egzemplarzy. Posiada
11 wersji językowych, w tym rosyjską, ukraińską, bułgarską i węgierską. Łączny nakład wydanych dotąd siedemnastu numerów czeskich sięgnął miliona egzemplarzy. Rzec można: eksportowy hit polskiego Kościoła.
Specjalnością Ruckiego są ""gorące tematy"" (tytuł rubryki). Pokazuje zagrożenia pornografii, odradza współżycie przed ślubem, ale też tłumaczy zawiłości polityki (""demokracja nie jest ustrojem akceptowanym przez Boga"") i ujawnia prawdę o teorii ewolucji. ""Mimo że zdrowy rozsądek sprzeciwia się tego typu stopniowym zmianom konstrukcyjnym, ewolucja biologiczna jest poważną dziedziną nauki, opowiadającą nam bajki o słoniku, który przez miliony lat chodził nad rzeczkę, gdzie przez miliony lat krokodyl konsekwentnie ciągnął go za nos, doprowadzając do powstania u niego trąby. Dlaczego to się nazywa nauką? - pyta
w 3. numerze ""Miłujcie się"" z 2010 r. i, by młodzieży nie zostawiać z trudnym pytaniem, odpowiada z sarkazmem: ""Właśnie dlatego, że tylko taka wersja wydarzeń nie wymaga istnienia Boga Stwórcy"". W innym artykule dopowiada: ""Wygląda na to, że chodzi tu nie o wiedzę i nie o naukę, tylko o »uczynki ciemności«"".
Na pytanie ""Tygodnika"", czy dobrym pomysłem na ewangelizowanie młodzieży jest atakowanie nauki, naczelny ""Miłujcie się"",
ks. Mieczysław Piotrowski, odpowiada: - Zależy, co uważa się za naukę. Po to mamy mózg, żeby myślał, posługując się logiką. A logika wskazuje nam wyraźnie, co jest prawdą, a co fałszem. Mój zastępca jest naukowcem. Posiada publikacje w najbardziej prestiżowych czasopismach amerykańskich. Nie wypowiada się na podstawie jakichś wierzeń, tylko faktów naukowych.
Nauka pod ostrzałem
Nauki przyrodnicze zawdzięczają swój sukces wynalezieniu niezwykle skutecznej metody matematyczno-empirycznej oraz przyjęciu samoograniczenia w postaci naturalizmu metodologicznego (szukamy naturalnych wyjaśnień). W czasach nowożytnych wywalczyły sobie autonomię. O ile kontekst odkrycia uwikłany może być w różne pozamerytoryczne motywy, kontekst uzasadnienia rządzi się twardymi prawami. Żadne pozanaukowe motywy, np. religijne, nie mogą decydować, co jest, a co nie jest nauką.
Wśród ludzi wierzących sukces i niezależność nauki nie powodowałyby niepokojów, gdyby w ramach dynamicznego rozwoju nie zaczęła ona odpowiadać na pytania zwyczajowo kojarzone z religią. Skąd pochodzimy? Dokąd zmierzamy? Kim jesteśmy? Czy zwierzęce pochodzenie człowieka można pogodzić z jego osobową godnością? Oliwy do ognia dolewają naukowcy ateiści, jak Richard Dawkins czy Peter Atkins, którzy swoje antyreligijne poglądy filozoficzne przedstawiają jako nieuchronną konsekwencję współczesnej wiedzy naukowej.
Warto jednak mieć świadomość, że biologicznej teorii ewolucji nie da się w tej chwili sensownie podważyć. Nie dlatego, że jest ona doskonała - ale jest teorią najlepiej dotychczas eksperymentalnie potwierdzoną. W nauce rezygnuje się z uznanej teorii dopiero wtedy, gdy zostanie sformułowana lepsza, np. dająca bardziej precyzyjne i bogatsze w informacje przewidywania podatne na empiryczne testy.
Po powstaniu genetyki i rozwinięciu się biologii molekularnej zostały one połączone z tradycyjnym darwinizmem opartym na idei doboru naturalnego i mniej więcej w połowie XX w. powstała tzw. syntetyczna teoria ewolucji (nazywana także neodarwinizmem). To teoria globalna, która wraz z mechaniką kwantową i teorią względności stanowi fundament dla uniwersum nauk przyrodniczych.
Dlatego odrzucenie teorii ewolucji nie jest tylko porzuceniem jednej z wielu naukowych teorii, ale zanegowaniem wartości współczesnej nauki w ogóle. Mimo to poglądy kreacjonistyczne są wciąż żywe.
Wizja romantyka
Gdy zapytamy o kościelne błogosławieństwo dla propagowania kreacjonizmu wśród młodzieży, przypadek ""Miłujcie się"" jest znaczący, ale odosobniony. W szkolnych katechizmach nie znajdziemy np. pochwały kreacjonizmu czy wyraźnego dystansu wobec teorii Darwina. Zdarzają się natomiast pojedyncze ""wpadki"" u religijnych autorów, spowodowane niezrozumieniem nauki czy lękiem wobec niej. Dobrym przykładem jest książka ""Stworzenie. Olśniewająca symfonia"" o. Daniela Ange’a.
Charyzmatyczny francuski kaznodzieja napisał ją w 2008 r. pod wpływem ""paląco aktualnej potrzeby"". Jego zdaniem ""fałszywe teorie przypadkowości i biologicznej konieczności zaszczepiają wirusa beznadziei i dokonują śmiertelnych spustoszeń"". ""Jeśli nie wiem, skąd pochodzę i dokąd zmierzam, to po co mam żyć?"" - pyta we wstępie. Antidotum ma być ""teologia stworzenia"", czyli religijna wizja świata, która próbuje godzić teorię ewolucji z prawdą o stworzeniu. Polskie tłumaczenie ukazało się w tym roku w wydawnictwie PROMIC z imprimatur prowincjała marianów.
O. Daniel Ange od lat przyjeżdża do Polski. W czasach PRL-u organizował pomoc humanitarną dla polskich dzieci, dziś prowadzi międzynarodową szkołę modlitwy i ewangelizacji ""Jeunesse-Lumi?re"", ale głównym motywem jego przyjazdów zawsze były rekolekcje i publikacje kolejnych książek. Dotychczas napisał ich 68, po polsku ukazały się 22.
Daniel Ange docenia wartość nauki, ale stawia jej granice. Bogactwo życia na ziemi powstało na drodze ewolucji - z wyjątkiem człowieka. Bóg osobiście stworzył to najbardziej umiłowane dzieło i dokonał tego etapami: najpierw mężczyznę, a dopiero potem z mężczyzny kobietę. ""Kobieta została stworzona z materii subtelniejszej niż mężczyzna, nie z gleby, lecz z istniejącej już istoty ludzkiej"". Ów porządek jest bardzo istotny. Autor z naciskiem zauważa: ""Usunięto już niemal wszystkie punkty odniesienia. Pozostał tylko jeden, absolutna opoka: mężczyzna i kobieta, dwa bieguny grawitacyjne ludzkości, na których opiera się całe stworzenie. (...) Usunięcie tych dwóch biegunów, osi, wokół której grawituje całe stworzenie, jest największą katastrofą humanitarną, jaką można sobie wyobrazić, gorszą niż topnienie lodowców na biegunach naszej planety. To policzek dla Stwórcy! Parodia stworzenia!"".
Książkę zamyka aneks, w którym odrzucony zostaje fundamentalistyczny kreacjonizm, ale pochwalona jego unowocześniona wersja: koncepcja Inteligentnego Projektu (ID). ""Neodarwiniści oskarżają zwolenników ID, że w swoich badaniach kierują się nienaukowym założeniem, przyjmując istnienie Boga. Ale zwolennicy ID mogą z kolei zarzucić neodarwinistom przyjęcie przeciwnego, równie nienaukowego założenia, że Bóg nie istnieje"". Zatem, konkluduje ewangelizator: ""lepiej uczyć w szkole teorii inteligentnego projektu niż determinizmu, przypadkowości i ateizmu"". Jakby echo słów polskiego eksministra edukacji.
Teologiczne kontrowersje
W szkole nie powinno się uczyć ani inteligentnego projektu, ani ateizmu. Powinna tam być wykładana syntetyczna teoria ewolucji, gdyż tylko ona jest nauką. Faktem jest jednak, że fenomen płci oraz komplementarność mężczyzny i kobiety zajmują ważne miejsce w światopoglądzie katolickim. Choć reakcja o. Daniela Ange’a jest zbyt emocjonalna, dobrze wyczuł on rzeczywiste napięcie, do którego może dochodzić między nauką a wiarą, a temat płci na pewno do takich tematów należy. W konfrontacji z wiedzą naukową swoista sakralizacja płci w teologii, do której czasem dochodziło, ujawnia swoją naiwność. Czy skazani jesteśmy tym samym na odarcie płci z wszelkiej wartości?
Płeć jest szczególną zagadką biologiczną. Rozmnażanie płciowe wymaga dużych kosztów i działa jakby na niekorzyść wyjściowej puli genów: przy klonowaniu cała pula zostaje zdwojona i trafia do następnego pokolenia, natomiast przy rozmnażaniu płciowym każdy z rodziców przekazuje potomstwu jedynie połowę swoich genów. Ewolucjoniści domyślają się, że musiał zadziałać bardzo silny mechanizm selekcyjny. Kandydatem są wirusy i pasożyty. Organizmy rozmnażające się bezpłciowo (czyli genetycznie takie same) narażone są na całkowitą eksterminację, jeśli wirusom albo pasożytom uda się przełamać ich bariery ochronne. Różnorodność genetyczna, którą zawdzięczamy rozmnażaniu płciowemu, znacznie zmniejsza takie zagrożenie.
Zatem w porównaniu z dramatyczną metafizyką o. Daniela Ange’a rzeczywisty powód powstania płci jest dość prozaiczny. Poza tym to nie kobiety powstały z mężczyzn, tylko mężczyźni są genetycznie zmodyfikowanymi na potrzeby rozmnażania wersjami kobiet.
Wyzwaniem dla teologii i dotychczasowego nauczania Kościoła może się stać także naturalna biologiczna różnorodność związana z płcią. Przyroda ciągle jest procesem twórczym. Za płeć odpowiedzialne są przede wszystkim chromosomy X i Y - kobiety mają zestaw XX, mężczyźni - XY. Ale dziś wiemy, że niektórzy z nas mają nietypowy, bo zwielokrotniony zestaw obu chromosomów, co wpływa na nasze cechy (np. XXYY, XXXY, XXXYY). Zdarzają się osoby o zestawach XY wyglądające jak kobiety i czujące się nimi oraz mężczyźni o chromosomach XX - to skutek niezadziałania prawidłowych hormonów w okresie prenatalnym, a także hybrydy z mieszanką komórek męskich i żeńskich. Wiele wskazuje, że także skłonność seksualna do tej samej płci ma biologiczne podłoże.
Czy właśnie zawala się nasz religijny świat? Przeciwnie: wydaje się, że to w wizji o. Daniela Ange’a nie ma miejsca dla ludzi o genetycznie zmodyfikowanej płci. Czy Stwórca ich nie chce? Tymczasem w perspektywie ewolucyjnej są oni przejawem biologicznej twórczości. Jeśli dostrzeżemy w procesach ewolucyjnych narzędzie stwórczej mocy Boga, oznaczać to będzie, że Bóg takie osoby jak najbardziej chce. Czy to nie pocieszające?
Na koniec wiadomość naprawdę niepokojąca: chromosom Y jest zdegenerowany, co gorsza, wciąż się degeneruje. Jak obliczają genetycy, wizja z filmu ""Seksmisja"" spełni się mniej więcej za 5 tys. pokoleń, czyli za ok. sto tysięcy lat. Męska płeć skazana jest na zanik. Czy to policzek dla Stwórcy? Nie, po prostu kolejny dowód naszej przygodności. Cudem jest to, że mimo tej przygodności jesteśmy zdolni kochać. Chwała Boża nie tylko nie doznaje uszczerbku, ale zdaje się wzrastać, gdy uświadomimy sobie, że poprzez prozaiczną rzeczywistość ewolucji biologicznej Stwórca potrafi doprowadzić do rzeczy wielkich.
Dystans kardynała
Bezradność poczytnego religijnego autora jest poniekąd usprawiedliwiona, skoro nieporozumienia wobec teorii ewolucji zdarzają się na teologicznych szczytach. W 2005 r. zaniepokojenie środowisk naukowych wywołał opublikowany w ""New York Times"" artykuł kard. Christopha Schönborna, w którym ten bliski współpracownik Benedykta XVI zdystansował się do teorii ewolucji. Napisał m.in.: ""Idea ewolucji, jeśli ją rozumieć jako pochodzenie od wspólnego przodka, może być prawdziwa, lecz rozumiana w sensie neodarwinowskim jako niekierowany i nieplanowany proces powstawania przypadkowych zmian i naturalnej selekcji nie może być prawdziwa"". Metropolita Wiednia wspomniał także o ""inteligentnym projekcie"", na co do tej pory powołują się zwolennicy kreacjonizmu.
Temat ewolucji pojawił się następnie w 2006 r. na spotkaniu Schüllerkreis (organizowane co rok seminarium byłych uczniów Benedykta XVI, z jego udziałem). Niecały rok później, w kwietniu 2007 r., opublikowano materiały z tej sesji w książce ""Stworzenie i ewolucja"". We wstępie do niej Papież zajął podobne stanowisko jak kard. Schönborn. Dopiero w wydanej przez Herdera pod koniec 2007 r. książce ""Cel czy przypadek? Dzieło stworzenia i ewolucja z punktu widzenia racjonalnej wiary"" kard. Schönborn próbował złagodzić antyewolucyjną wymowę swych wypowiedzi przez wyraźne odróżnienie naukowej teorii ewolucji od jej filozoficznych interpretacji.
Obserwując te perturbacje, trudno nie przypomnieć, że Kościół powszechny podobną lekcję ma już odrobioną, i to dzięki Polakom.
Milczenie Boga
Agnieszka była młodą ateistką, którą wierzący znajomi przyprowadzili do wykształconego w naukach przyrodniczych jezuity, doktora medycyny i profesora filozofii przyrody, aby ją nawrócił. Przedsięwzięcie okazało się trudne - studentka zbijała argumenty kapłana. W końcu ten odwołał się do myślowego eksperymentu: ""Przypuśćmy, że jest pani pierwszym człowiekiem, który wysiada na Marsie z rakiety kosmicznej, i że potyka się pani o okulary. Czy nie będzie pani myślała, że była tu już przedtem jakaś istota rozumna?"". ""Proszę księdza - odpowiedziała Agnieszka - te okulary są znacznie bardziej prymitywne niż oczy chociażby owada. A przecież z teorii ewolucji wiemy, że ten niezwykle precyzyjny narząd powstał dzięki ślepym i bezrozumnym oddziaływaniom przyrody"".
Taką anegdotę opowiedział o. Piotr Lenartowicz podczas seminarium ""Nauka - religia - dzieje"" w Castel Gandolfo. Był rok 1982, do letniej rezydencji Jana Pawła II po raz drugi przyjechali jego dawni znajomi - naukowcy i filozofowie, z którymi w okresie krakowskim dyskutował o nauce wieczorami przy herbacie, podczas wspólnych wypraw narciarskich. Zwyczaj nie został zarzucony - tak powstał cykl odbywających się co dwa lata spotkań z których pierwsze poruszały m.in. temat kreacjonizmu, a to za przyczyną ich współorganizatora - właśnie o. Lenartowicza.
Metodologia współczesnej nauki jest odpowiedzialna za to, że ""kanał kontaktu z Panem Bogiem poprzez przyrodę został praktycznie wyeliminowany. Drzewa, pagórki i słońce, rośliny, ptaki i zwierzęta już nie głoszą chwały Bożej - mówił krakowski jezuita, nie ukrywając niepokoju. - Dla mnie ta sytuacja jest nieznośna"". Jego zdaniem ""księża zupełnie beztrosko sobie poczynają, nie dostrzegając, jak dalece ta pełna, całościowa, ateistyczna w istocie wizja rzeczywistości głęboko przenika do świadomości młodzieży"". Przypadek Agnieszki był symptomatyczny.
W swoim referacie, jak i w późniejszych pracach, o. Lenartowicz przekonywał, że życie, jako precyzyjna i niezwykle skomplikowana całość, nie mogło się wyłonić z chaosu - a więc jest nieredukowalne. ""Moje credo jest takie: z tego, co nie jest całością, nie może powstać całość - mówił i dodawał: - Dla mnie jest to dowód na istnienie Pana Boga"". Okazuje się, że idee kreacjonistyczne, oryginalnie wsparte na metafizyce arystotelesowsko-tomistycznej, były w Polsce głoszone 20 lat przed sformułowaniem w USA koncepcji Inteligentnego Projektu. Nie jest zatem zaskoczeniem, że o. Lenartowicz znalazł się w Radzie Naukowej Polskiego Towarzystwa Kreacjonistycznego.
W 1982 r. w Castel Gandolfo kreacjonistyczne poglądy nie zostały bez odpowiedzi. O odkrytych w latach 70. prawach fizyki, które wskazują, że w specyficznych warunkach (układów dalekich od równowagi) z chaotycznych procesów wyłaniają się samoistnie względnie stałe struktury, mówili chemik z PAN Zbigniew Ryszard Grabowski oraz fizyk z UJ Andrzej Fuliński. Takie struktury mogą modelować powstanie życia w sposób naturalny. Ks. Michał Heller wskazywał z kolei na błąd teologiczny, polegający na szukaniu pojedynczych śladów Boga w przyrodzie, gdy tymczasem ""cała przyroda jest jednym wielkim śladem Pana Boga"".
W tym sensie Bóg rzeczywiście milczy we współczesnej nauce. Ale czy wiara byłaby wiarą, gdyby istnienie Boga można było udowodnić?
Korekta, która nas czeka
Nauka i wiara współistnieją - głównie dzięki wierzącym uczonym. Możliwe jest jednak coś więcej niż współistnienie. Możliwa jest współpraca - dopełnianie się i korygowanie religijnego i naukowego obrazu rzeczywistości. W rzeczy samej: nauki przyrodnicze i teologia mogą świadczyć sobie wzajemne usługi. Jak napisał w 1987 r. Jan Paweł II w liście do dyrektora Watykańskiego Obserwatorium Astronomicznego na 300-lecie ukazania się przełomowych ""Principiów"" Newtona, ""nauka może oczyścić religię z błędów i przesądów; religia może oczyścić naukę z idolatrii i fałszywych absolutów"". Zdaniem Papieża, ""każda z nich może wprowadzić drugą w szerszy świat, świat, w którym obie mogą się rozwijać"". Trudno nie dostrzec w tych słowach echa dyskusji z Castel Gandolfo.
Na czym konkretnie taka współpraca mogłaby polegać?
Mimo wspólnego przedmiotu zainteresowań, jakim jest człowiek, nauka i wiara nie wchodzą sobie bezpośrednio w drogę, gdyż to, co ludzkie, przekaz wiary interpretuje na głębszym poziomie niż nauka. Tam, gdzie biologia widzi przypadek, teologia dostrzec może Bożą opatrzność. Zatem spieranie się o to, czy naszym życiem rządzą ślepe siły, okazuje się jałowe. Ale ponieważ nauka, jako bliższa empirii, jest bardziej konkretna i precyzyjna, nasze religijne intuicje nie mogą być z nią sprzeczne. Jeżeli takie są, najprawdopodobniej stanowią zabobonny balast. Można zastanawiać się np. nad koniecznością dla wiary przyjmowania historyczności raju i tzw. pierwszego grzechu prarodziców (pisałem o tym w artykule ""Pożegnanie z Adamem i Ewą"", opublikowanym w ""TP"" nr 27/10).
Poznawanie dzięki nauce zwierzęcego dziedzictwa zapisanego w toku ewolucji w schemat działania naszych mózgów stwarza niedostępną dla wcześniejszych pokoleń możliwość świadomego dystansowania się od biologicznej natury. To, co dawniej dostępne było dla nas w ledwie przeczuwanej intuicji, dziś mamy w postaci coraz lepiej udokumentowanej wiedzy. Trudno przecenić np. możliwość oczyszczania religijnych motywów w kontaktach z innymi religiami z prastarych, a zatem głęboko w nas wpisanych, odruchów typu ""walka-ucieczka"". Nie musimy z obcością ""walczyć"", co wcale nie skazuje nas na bezbronność i konieczność ""ucieczki"". W ten sposób oczyszcza się sama religia - okazuje się, że to nie ona jest źródłem ostracyzmu.
Wyzbycie się w Kościele resentymentu wobec współczesnej nauki i skorzystanie z jej usług nie musi jednak automatycznie prowadzić do sielankowej przyszłości. Wystarczy pomyśleć, jakie napięcia prowokowałaby próba dostrzeżenia w hierarchicznej strukturze Kościoła odzwierciedlania nie tylko nadprzyrodzonego zamiaru, ale także przejawów wpisanej w męsko-samcze geny potrzeby dominacji. Sukcesem będzie już uświadomienie sobie pokusy zbyt łatwego usprawiedliwiania owej dominacji Boskim pochodzeniem Kościoła.
Krótko mówiąc: na ściślejszą współpracę nauki i teologii jesteśmy skazani. Idee kreacjonizmu czy Inteligentnego Projektu nie są w stanie temu zapobiec, choć zapewne jeszcze długo będą się karmić różnymi lękami wywoływanymi przez współczesną naukę.
Inteligentny projekt (ang. intelligent design, ID), to koncepcja, która utrzymuje, że wyjaśnieniem dla pewnych cech wszechświata i żywych organizmów jest inteligentna siła sprawcza, a nie działające samoistnie procesy przyrodnicze, takie jak dobór naturalny. Zwolennicy ID utrzymują, że metodami naukowymi można rozróżnić naturalne twory przyrody od wytworów inteligencji. Koncepcja została spopularyzowana w latach 90. ub. wieku. Powszechnie ID traktuje się jako próbę ""unaukowienia"" kreacjonizmu - występującej pod różnymi wersjami idei głoszącej, że poszczególne gatunki czy rodzaje organizmów żywych stworzył Bóg jednorazowym aktem stwórczym.",ARTUR SPORNIAK,13.09.2011,https://www.tygodnikpowszechny.pl/swiecona-woda-w-probowce-140404
65,TANIEC Z BISKUPEM,"Ojciec Antoniego Długosza był niezadowolony. Nie wierzył wpowołanie syna. ""Jesteś za wesoły - mówił.","Biskup jest dobry na wszystko.
Ugotuje pyszny żurek. Założy czapkę marynarza i pobawi się w kapitana. Poprowadzi poloneza. Zatańczy krakowiaka i zaśpiewa donośnym, czystym głosem: ""Krakowiaczek jeden miał koników siedem, a dziewczynkę z wosku - wszystko po krakowsku"".
Biskupowi można usiąść na kolanach, uwiesić się na szyi, złapać za rękę. Można przejrzeć brewiarz, wyciągnąć z niego wszystkie święte obrazki. Można zatańczyć z biskupem.
Czasem westchnie: - Aleście mnie zmęczyli.
Telewizyjny program ""Ziarno"" rozpoczyna się w Jedynce w każdą sobotę o dziewiątej rano. Kilkanaścioro dzieci w kolorowych koszulkach, Pani Władzia, Babcia, Doktorek, Dyzio i Biskup. Rozmawiają o życiu, religii, modlą się, żartują, śpiewają. Tylko dzieci i Biskup są sobą. Reszta to aktorzy.
Nie wszyscy jednak wierzą w istnienie biskupa: - To aktor, taki sam jak ten, który gra księdza w ""Plebanii"" - usłyszała kiedyś Lidia Lasota, producentka programu.
Z kolei ci, którzy uwierzyli w biskupa, podejrzewają, że ma nie po kolei w głowie. Piszą maile: ""Niech Ksiądz Biskup da sobie spokój z wygłupami. Takie zachowania nie uchodzą księdzu, a co dopiero biskupowi!"".
Ćpun w Episkopacie
Życiowe motto biskupa Antoniego Długosza to trzy zdania z Rabindranatha Tagore, indyjskiego pisarza i filozofa: ""Śniłem, że życie jest radością. Przebudziłem się i stwierdziłem, że życie jest służbą. Zacząłem służyć i przekonałem się, że służba jest radością"".
Biblista i katecheta. Biskup pomocniczy częstochowski, tytularny biskup diecezji Aggar w Tunezji. W Episkopacie Delegat ds. Młodzieży Nieprzystosowanej Społecznie. Zajmuje się narkomanami, artystami, chorymi psychicznie, niepełnosprawnymi. Wyświęcony w 1994 r. przez Jana Pawła II (zwanego przez Długosza Papciem). ""Jak Ty właściwie masz na imię? Bo dla mnie zawsze jesteś Jan, jak kronikarz"" - powtarzał Papież.
W tym samym roku Długosz habilitował się na podstawie rozprawy o cudach; ma około stu magistrantów i trzech doktorantów.
Kawaler Orderu Uśmiechu przyznawanego przez dzieci. - To jedyny order, którego pragnąłem - komentuje.
Jest autorem książki ""Dobry Bóg mówi do nas. Pismo święte dla dzieci"" - w czerwcu 2003 r. jednej z najlepiej sprzedających się publikacji dla najmłodszych. Przed Długoszem była tylko kolejna część Harry'ego Pottera, za nim - Pinokio.
Drażni. Kolega z Episkopatu macha ręką: - No tak, Długosz artysta. Taki biskup z marginesu, złośliwi mówią: ćpun w Episkopacie. Niepoważny dziwak, ale nieszkodliwy.
Psuje uroczystości parafialne. Podczas wizytacji nie siada na biskupich tronach, nie przyjmuje kwiatów, nie znosi wierszyków na powitanie. - Po to mnie konsekrowano, żebym bierzmował bez powitań - tłumaczył Barbarze Gruszce-Zych.
Kazania zaczyna: ""drodzy państwo"" (zamiast ""bracia i siostry""), w konfesjonale zagaduje: ""proszę pana"" (zamiast per ty).
Poprowadził kondukt żałobny lewicowego polityka (""To był porządny człowiek"" - tłumaczył dziennikarzom), zaprosił na obiad Jolantę Kwaśniewską (""Pomaga nosicielom wirusa HIV, jak mogłem jej nie zaprosić?"").
Tłumaczy: - Nie możemy stosować duszpasterstwa zamkniętego w murach kościoła, bo będziemy urzędnikami, a nie duszpasterzami. Pan Jezus też nie siedział w Nazarecie, unikając ludzi. Przeciwnie, z każdym rozmawiał i każdy mógł go zaczepić.
Księdzu Stanisławowi Jesionkowi, przyjacielowi i autorowi rozmowy-rzeki z biskupem, tak tłumaczył, po co jest ksiądz: - Ma głosić Ewangelię w porę i nie w porę, bez cienia lęku czy liczenia się z opinią ludzką. Taka jest misja kapłańska: trudna, wymagająca, a nieraz wręcz drażniąca i prowokująca.
Medalikorze
Antoni Długosz urodził się wiosną 1941 r. pod Jasną Górą. Rodzina typowo częstochowska: polska, katolicka, rzemieślnicza. O takich mówi się ""medalikorze"". Ojciec: mistrz murarski z własną firmą, matka - fryzjerka.
Wojny nie pamięta - był zbyt mały. Zostały za to obrazy z lat powojennych. Rodzice harowali, żeby dzieciom - Antkowi i o pięć lat młodszym bliźniakom Jankowi i Mirkowi - niczego nie brakowało. Ojciec kilka razy ciężko zachorował.
Antek był rozbrykany. Raz uciekł rodzicom, drugi raz - stłukł szybę w oknie. Chętnie deklamował wierszyki, śpiewał. Rodzina zdecydowała, że powinien chodzić na zajęcia do domu kultury. Najpierw był w kółku stolarskim (nie odpowiadało mu), potem w tanecznym (znacznie lepiej), a potem trafił do kółka żywego słowa i kukiełek. Marzył, by zostać aktorem.
Wybór szkoły teatralnej wydawał się naturalny. W 1959 r., tuż po maturze pojechał do Krakowa z wykutym na blachę koncertem Jankiela z ""Pana Tadeusza"". Uciekł sprzed drzwi: - To by było nie w porządku, gdybym nie zdał i dopiero wtedy poszedł do seminarium - wspomina.
Ojciec był niezadowolony. Nie wierzył w powołanie pierworodnego syna: - Jesteś za wesoły - mówił. - Skończ najpierw studia, zdobądź jakąś pracę, wtedy zrozumiesz, jak trudno w naszych czasach być księdzem. Ksiądz jest zawsze na świeczniku.
Dziś biskup się zastanawia: - Ojciec bał się pewnie, że będę prowokował plotki i gadanie. Kto by pomyślał, że miał rację?
Ale zamożni rzemieślnicy szybko przekonali się do wyboru syna. Ojciec załatwił krawca, który uszył Antkowi pierwszą sutannę, kupował farby i kredki dla uczniów, finansował kolejne studia. W końcu przepisali na niego dom w Częstochowie. Tutaj, w skromnym parterowym budynku, biskup mieszka do dziś.
Z sąsiadami za pan brat.
Bóg nie zmusza
Ściągnął na siebie gromy, gdy ""Gazeta Wyborcza"" zamieściła jego odpowiedź na list opolskiego licealisty. Grzegorz pytał: ""Nie chcę oceny z religii, czy pójdę do piekła?"". Długosz odpisał: ""Katecheta nie ocenia Cię za praktyki religijne, a wliczanie stopnia z religii do średniej ocen nic nie mówi o relacjach, jakie łączą cię z Bogiem. Musisz wiedzieć, że podstawą wystawiania oceny szkolnej w nauczaniu religii jest wiedza ucznia, jego umiejętności, a także aktywność, pilność i sumienność. Natomiast nie ocenia się tego, czy uczeń bierze aktywny udział w praktykach religijnych. Pamiętaj też o tym, że katecheza nie jest przymusem, jest propozycją, z której możesz skorzystać lub nie. Jesteś licealistą, zatem ty decydujesz, czy wybrać katechezę, czy etykę. Pozdrawiam Cię serdecznie"".
Internauci komentowali: ""Mydło i ściemnianie"", ""Jego słowa uzasadnienia są piękne, ale zupełnie nie dotyczą rzeczywistości"", ""Trzeba przyznać, że znają się na hodowli i pasterce owieczek. Nie można lekceważyć czarnej mafii"".
Pytam, czy nie tęskni za religią w salkach? W zaciszu, kameralnie, przychodzą ci, którzy chcą, nikt nie zarzuca Kościołowi despotyzmu...
Bp Długosz: - Nie. Pracowałem w małym Wieruszowie, gdzie w salkach nie było prądu, szkoła zwalniała na religię jednocześnie kilka klas. Uczyłem pierwszoklasistów z 15-latkami. To nie były dobre czasy dla religii. Komuniści siłą usunęli katechezę ze szkół, jej powrotu domagali się rodzice. A Kościół ma służyć rodzinie. Teraz religia jest potrzebna w szkole, by Kościół mógł się spotykać z dużą ilością młodzieży w godziwych warunkach.
A jak powinna wyglądać katecheza?
- Nikt nikogo do niczego nie zmusza, nikt nie narzuca nikomu swoich poglądów, to nie może być propaganda. Katecheza to zaproszenie do dyskusji, a katecheta musi być przewodnikiem młodego człowieka.
I podaje przykłady: czy można kraść muzykę z internetu, czy oglądanie pornografii to grzech, jak rozmawiać z licealistami o ewolucjonizmie. - Filmy Kieślowskiego i Zanussiego skuteczniej przekonują do Boga niż wiele kazań czy rekolekcji - podkreśla.
Katecheci komentują: - Biskup ma wiele racji, ale nie rozumie życia. Religię narzucono uczniom, więc się buntują. A jak zostać przewodnikiem zbuntowanego młodego człowieka? Prędzej wyrzucisz go za drzwi - mówi Andrzej, nauczyciel religii z Katowic.
Długosz: - Proszę pamiętać, że Bóg nikogo nie zmusza do przyjaźni ze sobą. Katecheza to propozycja Kościoła.
Pacierza nie potrafią
Rozmowa podczas wizytacji w parafii.
Proboszcz: - Zrobiłem dzieciom klasówkę i pacierza nie potrafią.
Biskup: - A czy ksiądz nauczył je modlitwy?
Proboszcz (zdziwiony): - Oczywiście. ""Ojcze nasz"", ""Zdrowaś Mario""...
Biskup (zniecierpliwiony): - Pacierz to nie wszystko. Niech się modlą ciszą, ukłonem, śpiewem, tańcem. Niech to sobie ksiądz zakoduje - dziecko ma się nauczyć rozmawiać z Bogiem.
Uważa, że tradycyjny pacierz jest za trudny dla kilkulatków. Szybko dochodzą do wniosku, że to potworna nuda.
- Jak dziecko rozmawia z mamą, to też nie używa gotowych formułek, prawda? Mówi: ""Kocham cię, mamo, dobrze, że jesteś ze mną"". To samo powinno umieć powiedzieć Bogu.
A co z tego, że tradycyjna polska pobożność polega właśnie na klepaniu formułek?
Biskup tłumaczy: - Chodzi o to, by wrócić do istoty poszczególnych terminów religijnych i je poprawnie odczytywać. Skoro mówimy, że modlitwa jest rozmową, to znaczy, że mówię tak, jak rozumiem, i tak, jak potrafię. To prawda, że przez lata modliliśmy się tylko z modlitewników, do dziś wielu Polaków tak robi. Pewnie to wina formacji, zawinił dom i katecheci, którzy powielali takie formy pobożności. Jeśli komuś to odpowiada, jego sprawa, ale powinien pozwolić modlić się innym tak, jak chcą.
Podczas Mszy dla dzieci biskup śpiewa i tańczy. Gdy jedzie na rekolekcje, bierze płyty. Dzieci łapią natychmiast, o co mu chodzi, wyśpiewują, wyskakują modlitwę. Gdy na dziękczynienie puszcza tango, dorośli patrzą zdziwieni. Kazanie? Dla dorosłych - dziesięć minut, dla dzieci - pięć.
Bp Długosz: - Dostałem kiedyś anonimowego maila, że robię show z Mszy świętej. Odpowiedziałem, że dziękuję za informację i przepraszam, że byłem powodem zgorszenia, ale staram się realizować dyrektywę Watykanu z 1972 r. o liturgii dla dzieci. Z poważaniem. Nie ma człowieka, który by odpowiadał wszystkim.
Mówi o sobie: katecheta praktyk, nie katechetolog. - Katechizowanie najmłodszych jest bardzo trudne. Trzeba trafić do świata, którego my, dorośli, już nie pamiętamy.
Bp Długosz sparafrazował biblijne opowieści tak, by były zrozumiałe dla dzieci (w czasie teraźniejszym i bez trudnych słów), a małych czytelników poprosił o pomoc w doborze ilustracji: - Napisałem tę książkę, bo jako chłopiec nudziłem się podczas kazań, a Msza była dla mnie za trudna. Biblia musi się dziać teraz, a nie jak w bajce - za siedmioma górami.
Śmieje się z kościelnego żargonu: - Pani wyobraża sobie, żeby do dzieci mówić ""łaska""? Skąd one mogą znać to słowo? Co najwyżej skojarzą je z pewnym zwierzątkiem porywającym kury.
Zamiast o łasce mówi więc o podarunku.
W 2000 r. podczas III Kongresu Misyjnego Dzieci puścił na Jasnej Górze muzykę z ""Bolka i Lolka"". Zaopatrzony w plecak, globus i lornetkę zachęcał dzieci, by zostały misjonarzami Jezusa. Przed Ewangelią poprosił, by zdjęły buty - tak jak Mojżesz zdjął sandały, słuchając Boga.
- Lubię się czuć rówieśnikiem moich przedszkolaków. Nie udaję, gdy śpiewam i tańczę z nimi, naprawdę jestem wtedy szczęśliwy - przekonuje.
Studentom powtarza: - Jako pomoc dydaktyczna wystarczycie na pół godziny, nawet jeśli jesteście bardzo przystojni. Potem trzeba coś pokazać, zaśpiewać.
Spotkanie z bobokiem
Surowy, gdy chodzi o Pierwszą Komunię. Uczy katechetów i rodziców: - Primo, spowiedź ma być przyjaznym spotkaniem z dobrym człowiekiem. Czasem dzieci tak straszy się spowiedzią, że siusiają przy konfesjonałach. Przeżywają gehennę, spowiadając się obcym ludziom, ukrytym za zasłoną, w ciemnościach. To jest jak spotkanie z jakimś bobokiem.
Secundo, żadnych prezentów. Jeśli bardzo chcemy, możemy je dać dziecku np. z okazji początku albo końca roku.
Tertio, wszyscy mają być tak samo ubrani. Tak biedni; bogaci w albach.
Quatro, nie robić z liturgii teatru. Żadnych dziękowaczek i witaczek. Akademia po Mszy to kolejna godzina wspólnego męczenia księdza, dzieci i rodziców.
Artur Sporniak, dziennikarz ""Tygodnika"", zwierzył się Długoszowi, że jego 9-letni wówczas syn nie chciał chodzić do kościoła. Nudził się. Długosz wzruszył ramionami: - Nie zmuszać. Jak nie może iść na Mszę dla dzieci, niech zostanie w domu.
- Ile trwała Msza komunijna? - zapytał dziennikarza.
- Krótko, godzinę i 20 minut.
- Krótko?! Przecież to co najmniej o pół godziny za długo!
Sam, gdy odprawia Mszę komunijną, zerka na zegarek. Uroczystość nie może przekroczyć 40 minut. Jest: eucharystia, rozmowa z dziećmi, śpiewanie.
Zapytałam biskupa, co pamięta ze swojej komunii. - Spowiedź. Spowiadał mnie proboszcz, który był biskupem i nie miał doświadczenia z dziećmi. Przy każdym grzechu pytał, ile razy. Kto to jest w stanie zapamiętać? Strzelałem więc, ile mogłem. Potem dostałem jakąś straszną pokutę, chyba różaniec, nawet nie pamiętam, czy ją odprawiłem.
W dniu komunii rozchorował się na szkarlatynę, więc na grupowym zdjęciu stoi smutny i cierpiący. Z domu pogotowie zabrało go prosto do szpitala.
Z dziadkiem o seksie
Tłumaczy: - O płciowości trzeba z dziec­kiem rozmawiać zawsze, nie tylko z okazji spowiedzi. Dziecko nie może kojarzyć płciowości z grzechami i czymś złym, trzeba mu wytłumaczyć, że płeć, różnice między kobietą i mężczyzną to normalna sprawa, coś, co się podoba Bogu.
Kto powinien uświadamiać dzieci? Wiadomo - rodzice. Dziwi się: - Przecież to nie jest trudno powiedzieć: Bóg daje inne ciało mamusi, inne mnie, ty jesteś mężczyzną, więc masz takie ciało jak ja, będziesz miał siostrę, będzie miała takie ciało jak mama. I że dzięki tym różnicom może się narodzić nowy człowiek.
I dalej: - To rodzice zachowują się dziwnie. Kiedyś podczas lekcji religii w przedszkolu mówiłem o Zwiastowaniu. Że Matka Boża zgodziła się urodzić Pana Jezusa i przez dziewięć miesięcy nosiła go w brzuchu tak jak was, dzieci, nosiły wasze mamusie. Pamiętam do dziś spłoszone spojrzenia mam, które były na tej katechezie. Jakbym mówił jakieś straszne rzeczy.
Katecheci wpadają w popłoch, gdy słyszą pytanie gimnazjalistów: - Czy gej pójdzie do nieba? Matki - w histerię, gdy dzieci widzą je nago i pytają: dlaczego wyglądasz inaczej?
Długosz: - Na pytanie dzieci trzeba odpowiadać. Ja uwielbiam, gdy dzieci pytają.
Kto deprawuje dzieci? Dorośli! Kto wymyśla różne dewiacje seksualne? Dorośli. Doszło do tego, że gdy pojechałem do Chicago, kolega mnie przestrzegł: ""Jak pójdziemy do szkoły, a dzieci się będą chciały do ciebie przytulić, to ręce w górę i uciekaj"". Powiedziałem, że nie ma mowy. Niech sobie dorośli myślą, co chcą, kicham na to. Przecież ja jestem dziadkiem tych wszystkich dzieci - opowiada biskup.
Klęska za klęską
Jest duszpasterzem narkomanów i założycielem Katolickiego Ośrodka Leczenia Uzależnień,, Betania"". Narkomani żyją tu bez alkoholu, dragów, seksu. Mogą, ale nie muszą uczestniczyć w modlitwach. Jeśli ktoś wytrzyma w absencji dwa lata, próbuje żyć samodzielnie.
Gdy Długosz jedzie do ośrodka, przygotowuje śniadanie i gotuje obiad dla podopiecznych. - Widziałem tak wiele nędzy, że niczym się nie gorszę, niczego nie potępiam - mówi.
W ""Betanii"" przeżywał klęskę za klęską: - Kilkudziesięciu podopiecznych zmarło z przedawkowania.
Któregoś roku po rekolekcjach odeszło kilku: - Myśleliśmy, żeby to zrobić wcześniej, ale przykro by nam było, gdyby ksiądz mówił do garstki - przyznali.
Gdy zaprosił arcybiskupa na wizytację, odeszła połowa betańczyków.
W ""Tygodniku"" tłumaczył: ""Jako ksiądz uderzam się w piersi, bo gdyby działało solidne duszpasterstwo, ktoś może nie zostałby narkomanem czy alkoholikiem. Jeżeli parafia jest tylko instytucją od chrztów, pogrzebów i niedzielnej Mszy św. - wtedy jest »patologiczna«"".
Z gazet o grzechach
Lubi dziennikarzy. Rozmawia ze wszystkimi, bez względu na tytuł. Występuje w telewizji publicznej i w telewizji Trwam: - Jestem wszędzie, gdzie mnie potrzebują - tłumaczy prosto.
I dodaje: - Gdy mnie pytają, dlaczego występuję w radiu czy w telewizji, cytuję księdza biskupa Chrapka: ""Jeśli ktoś prosi Was o wypowiedź, nie odmawiajcie, bo przez Was przemawia Kościół"".
- Czyta Ksiądz gazety? - pytam. Rozma­wiamy w niewielkim pokoiku na pierwszym piętrze częstochowskiej kurii. Zimno, więc biskup pożycza mi swój polar.
- Wszystkie, które są pod ręką i z których mogę się czegoś dowiedzieć o ludziach, ich problemach, grzechach. Diecezjalne i zakonne gazety dostaję na biurko, a świeckie po porannej Mszy dostarcza mi kierowca. Najpierw oczywiście wszystko sam czyta. Kilka razy w tygodniu daje mi też tygodniki drugi z naszych kierowców. Głównie kolorowe, które kupuje dla żony i teściowej.
- Brukowce też ksiądz czyta? Tam mnóstwo o ludzkich grzechach...
Wzdycha: - No tak, nie gorszę się postępkami ludzi, raczej poziomem tych gazet. Duże zdjęcia, miałka treść. Obniża się poziom intelektualny ludzi.
W intercity można spotkać biskupa z książką na kolanach. Bywa, że nie jest to Biblia. Lubi czytać wiersze Poświatowskiej (często modli się na jej grobie na częstochowskim cmentarzu św. Rocha), często wraca do ""Wilka Stepowego"". Dostojewskiego uwielbia za opowieści o tym, jak dobro i zło walczą w człowieku, a Jamesa Baldwina za naukę tolerancji. Dla pierwszego wybrał się do Sankt Petersburga, dla drugiego - do nowojorskiego Harlemu. - Szedłem jako jedyny biały po ulicach i modliłem się. Udało się, nikt mnie nawet nie zaczepił! - wspomina i wygląda na autentycznie przestraszonego.
W dworcowych księgarniach kupuje po trzy, cztery książki. Z życia lekarzy, Żydów, amerykańskich studentów: - W taki sposób poznaję świat. Ksiądz musi znać świat.
W Krakowie wykłada w szkole jezuitów. Uczniowie spotykają go w kinie Pod Baranami albo w Pasażu: - Zawsze mam kilka godzin do pociągu powrotnego do Częstochowy. Szkoda czasu na łażenie po Rynku, lepiej zobaczyć jakiś dobry film.
Kocham tango
Chętnie przyjeżdża na Woronicza: - Ja lubię rozmawiać z ludźmi. Jak idę telewizyjnym korytarzem, to mam satysfakcję. Bo oni - ci wszyscy ludzie z okienka - myślą sobie: ""O, klecha, przyszedł nawracać, zaraz wyciągnie kropidło i będzie święcił"", a ja nic, po prostu przyszedłem z nimi porozmawiać - zaciera ręce z radości.
Do telewizji nie ubiera piuski. Z krzyża też zrezygnował, bo gdy tańczył, krzyż uderzał o mikrofon. Tłumaczy: - Tam mają szalenie wrażliwe mikrofony i wszystko było słychać.
Lidia Lasota zabrała ekipę ""Ziarna"" do swojego rodzinnego Opoczna na festyn. Dzieci chciały na karuzelę, biskup z nimi. Maszynista szczęśliwy: - Jak biskup jeździ na mojej karuzeli, to możecie się kręcić, jak długo chcecie - przekrzykiwał ryczący piosenkami megafon.
Długosz zwlókł się z karuzeli po kilkunastu minutach. Prawie nieprzytomny: - Co tam - machnął ręką. - Dzieci muszą zobaczyć, że Kościół to radość.
Uwielbia tańczyć: - Kocham tango. Nie takie przerabiane jak w ""Tańcu z gwiazdami"", ale klasyczne, piękne... Gdy jestem na weselu, a jest dobra muzyka, to przychodzę do domu głodny. Nie mam czasu na jedzenie, cały czas jestem na parkiecie.
Gdy zapytać Długosza, jakich ludzi ceni najbardziej, odpowiada, że skromnych, wytrwałych i powstających ze swoich upadków: - Cenię człowieka podobnego muzykowi, któremu w skrzypcach zerwały się trzy struny, a mimo to próbuje grać swoją melodię.
Aleksandra Klich jest dziennikarką ""Gazety Wyborczej"".
Korzystałam z książki ""Służyć z radością. Z biskupem Antonim Długoszem rozmawia ks. Stanisław Jasionek"".",ALEKSANDRA KLICH,08.10.2007,https://www.tygodnikpowszechny.pl/taniec-z-biskupem-138321
66,MAŁŻEŃSTWO POD RYGOREM,"Rzadko który dokument Magisterium Kościoła spotkał się ztak niejednoznacznym odbiorem jak potępiająca antykoncepcję encyklika ""Humanae vitae. Tym bardziej że sprawę wnowym kontekście stawia epidemia AIDS. Wjakim miejscu się znaleźliśmy? Aby to zrozumieć, trzeba powrócić do ówczesnych sporów izapytać, przed jakim dylematem stanął prawie 40 lat temu Paweł VI.","Krótka prehistoria problemu rozpoczęła się w roku 1930, kiedy to na konferencji w Lambeth Kościół anglikański - a za nim inne wspólnoty protestanckie - zaakceptował antykoncepcję jako metodę regulacji poczęć w małżeństwie. Na reakcję Kościoła katolickiego nie trzeba było długo czekać. Jeszcze w tym samym roku ukazała się encyklika ""Casti connubii"" Piusa XI - pierwszy w historii Kościoła doktrynalny dokument poświęcony w całości małżeństwu. Odniesienie do antykoncepcji było wyraźne - Papież, ubolewając nad ""zakałą rozprężenia obyczajów"", pisał: ""ktokolwiek użyje małżeństwa w ten sposób, by umyślnie udaremnić naturalną siłę rozrodczą, łamie prawo Boże oraz prawo przyrodzone i obciąża sumienie swoje grzechem ciężkim"". Nauczanie to potwierdził Pius XII w głośnym przemówieniu do położnych z 1951 r., w którym jako jedyną moralnie dopuszczalną metodę regulacji poczęć zaakceptował korzystanie przez małżonków z okresów niepłodnych.
Sprawa antykoncepcji powróciła jednak z chwilą pojawienia się pigułki hormonalnej. Był to czas soborowej reformy Kościoła. Dla Jana XXIII nie ulegało wątpliwości, że Sobór powinien odnieść się do współczesnych problemów małżeństwa. Dlatego w 1963 r. powołał komisję ds. zaludnienia, rodziny i rozrodczości, która miała przygotować dla Ojców Soborowych odpowiedni materiał. Po śmierci Jana XXIII jego następca Paweł VI rozszerzył skład komisji do 75 osób. Oprócz teologów znaleźli się w niej specjaliści z dziedziny biologii, medycyny, socjologii, demografii. A także kilka małżeństw.
Ostatecznie Sobór wypowiedział się o regulacji poczęć ogólnie, zaznaczając jedynie, że ""moralne postępowanie, tam gdzie chodzi o łączenie miłości małżeńskiej z odpowiedzialnym przekazywaniem życia, nie zależy od samej tylko szczerej intencji i oceny motywów, lecz powinno być określone na podstawie zaczerpniętych z natury osoby i jej czynów obiektywnych kryteriów"" (""Gaudium et spes""; 51). O jakie konkretnie obiektywne kryteria chodzi, tego tekst Konstytucji nie precyzował. Wypowiedź ta została natomiast zaopatrzona w przypis, który zapowiada, że Papież sam zajmie się szczegółowo kwestią regulacji poczęć.
Paweł VI zapewne obawiał się, że problem dopuszczalności antykoncepcji ostatecznie podzieli biskupów i zablokuje prace Soboru. Że tak mogło się stać, świadczy wynik głosowania gremium szesnastu hierarchów, powołanego przez Papieża do rozpatrzenia wniosków z prac komisji. Dziewięciu głosowało za tym, że antykoncepcja nie jest wewnętrznie zła. Byli to kardynałowie: Julius Döpfner, Leo Suenens, Lawrence Shehan, Joseph Lefebvre; arcybiskupi: John Dearden, Claudius Dupuy, Jean Zoa oraz biskupi: Alfredo Mendez i Joseph Reuss. Trzech wstrzymało się od głosu: kard. John Heenan,­ kard. Valerian Gracias i abp Leo Binz. Za utrzymaniem dotychczasowego nauczania głosowali natomiast przedstawiciele Kurii Rzymskiej: prefekt odpowiedzialnego za czystość wiary Świętego Oficjum kard. Alfredo Ottaviani, abp Thomas Morris oraz osobisty doradca teologiczny Pawła VI
bp Carlo Colombo. Szesnastym hierarchą, który nie dotarł na obrady, był Karol Wojtyła. Nietrudno jednak domyślić się, jakie by zajął stanowisko.
Większość ""za""
W wyniku kilkuletniej pracy komisji powstał raport postulujący zmiany nauczania i dopuszczenie antykoncepcji. Podpisało go 19 teologów przy aprobacie pozostałych członków komisji z wyjątkiem czterech moralistów: jezuitów Johna Forda, Marcelina Zalby i Stanislasa de Lestapisa oraz redemptorysty Jana Vissera. Ci ostatni sformułowali swoje votum separatum, tzw. ""raport mniejszości"". Szczegółową polemikę z tym tekstem podjęli z kolei trzej teologowie w ""raporcie przygotowującym zmiany"" - trzecim, powstałym w komisji dokumencie.
Autorzy ""raportu większości"" sugerowali, by problem regulacji poczęć rozstrzygnąć w podobny sposób, w jaki Sobór odniósł się do zagadnienia określania odpowiedniej wielkości rodziny: pozostawiając to sumieniu małżonków. Zgodnie z konstytucją ""Gaudium et spes"" (50), decydując o liczbie dzieci i czasie ich poczęcia, mają oni uwzględnić zarówno warunki materialne, jak i duchowe, swoje dobro, dobro dzieci, społeczeństwa i Kościoła, co wyklucza samowolę. Małżonkowie zatem powinni sami zadecydować, która z metod regulacji poczęć w ich konkretnych warunkach pozwoli im najbardziej harmonijnie i skutecznie pogodzić ze sobą troskę o ""wszystkie podstawowe wartości małżeństwa"". Raport powtarzał za tradycją, że najważniejszą wartością małżeństwa jest prokreacja, ale wskazywał jednocześnie, że w ""odpowiedzialnym, hojnym i rozważnym rodzicielstwie"" znaczenie ma przede wszystkim wychowanie dzieci, a nie samo biologiczne przekazywanie życia.
Rozwój nauk o człowieku, a także dowartościowanie seksualności pozwoliły w nowym świetle spojrzeć na wartość współżycia w małżeństwie: ""Przez rozwijanie ich wspólnoty i zażyłości we wszystkich jej aspektach, małżonkowie są w stanie stworzyć środowisko miłości, wzajemnego zrozumienia i pokornej akceptacji, które jest koniecznym warunkiem autentycznego ludzkiego wychowania i dojrzewania"". W analizie etycznej nie powinno się zatem stosunków seksualnych odrywać od kontekstu całego życia. ""Skazanie pary małżeńskiej na długą i często heroiczną abstynencję, jako sposobu na regulację poczęć, nie może być oparte na prawdzie"" - konkludowano.
Można by dodać, że wówczas jakby podcina się gałąź, która ma wydać i dźwigać owoce aż do ich pełnej dojrzałości. Raport sugerował, że moralna wartość współżycia nie jest ""zależna bezpośrednio od płodności każdego poszczególnego aktu"", gdyż dopuszczenie przez Kościół korzystania z okresów bezpłodnych (w wielu przypadkach niewystarczające) potwierdza, że problemem nie może być ""oddzielenie aktu seksualnego, który jest zamierzony, od jego rozrodczego skutku, który rozmyślnie jest wykluczony"". Interwencja małżonków w procesy fizjologiczne powinna być zatem dopuszczona: ""Dla człowieka, stworzonego na obraz Boży, właściwe jest, by używał tego, co otrzymał w swojej fizycznej naturze dla dobra całej osoby"".
Jak się to ma do wcześniejszych potępień antykoncepcji przez papieży? Zdaniem autorów raportu, potępienia te należy odnieść do ""egoistycznej, hedonistycznej i antykoncepcyjnej postawy"", która w ogóle odrzuca wartość rodzicielstwa i przez to jest zawsze naganna.
Trudno nie zauważyć, że komisja, mimo trzyletniej pracy, nie zdołała wypracować precyzyjnej argumentacji. Wielowiekowe zaniedbania w teologii relacji międzyosobowych, jurydyczny język, którym dotychczas opisywano małżeństwo, oraz nowość wielu zagadnień poważnie utrudniały analizę. Świadomość problemu (i wyrażający ją język) dojrzewała powoli.
Sumienie Papieża
Spójniej na tym tle wypadł ""raport mniejszości"", obrazował jednak mentalność, która nie mogła mieć w Kościele przyszłości. Dokument precyzyjnie formułował pytanie, na które Papież miał odpowiedzieć: czy antykoncepcja - rozumiana jako ""zamierzone poprzez ludzką interwencję pozbawienie aktu małżeńskiego jego naturalnej mocy prokreacyjnej"" - jest czynem wewnętrznie złym, czyli niemoralnym zawsze, niezależnie od okoliczności i motywów? Przypominał, że ""nie można znaleźć ani jednego okresu historycznego, ani jednego dokumentu Kościoła, ani jednej szkoły teologicznej, ani nawet żadnego katolickiego teologa, który by zaprzeczał, że antykoncepcja jest zawsze poważnym złem"". Autorzy raportu nie potrafili jednak podać argumentów za takim stanowiskiem - poza jednym: życie ludzkie, ze względu na swoją świętość, jest wyjęte spod panowania człowieka i ta nienaruszalność przechodzi na akty oraz procesy związane z prokreacją. Z tego względu - przypominano - tradycja stawiała działania antykoncepcyjne obok morderstwa.
Moraliści skupili się jednak głównie na rozważeniu konsekwencji zmiany nauczania. Raport przestrzegał: ""Jeśli antykoncepcja nie byłaby uznana za wewnętrznie złą, trzeba by było uczciwie przyznać, że Duch Święty w latach 1930, 1951, 1958 asystował Kościołom protestanckim, a przez połowę wieku Pius XI, Pius XII i wielka część katolickiej hierarchii nie protestowała przeciwko poważnemu błędowi, najbardziej zgubnemu dla dusz; ponieważ w ten sposób wydawałoby się, że potępili nierozważnie pod karą wieczystych mąk miliony ludzkich aktów, na które teraz się zezwala. (...) Tak więc należy uważnie rozpatrzyć, czy proponowana zmiana nie pociągnie za sobą definitywnej deprecjacji nauczania moralności przez hierarchię Kościoła i czy nie otworzy się drzwi licznym poważnym wątpliwościom na temat samej historii chrześcijaństwa"".
Z tą wypowiedzią związana jest anegdota, która dobrze ukazuje temperaturę dyskusji. Kiedy ojciec Zalba przedstawił powyższy argument, zamężna członkini komisji Patty Crowley ripostowała: ""Czy rzeczywiście ojciec wierzy, że Bóg wykonywał wszystkie wasze rozkazy?"".
Ostatecznie raport podważał samą wiarygodność małżonków. ""W rzeczywistości, cel jednoczący można osiągnąć w inny sposób - przekonywali konserwatywni moraliści - o czym teoria antykoncepcji nigdy nie mówi; małżeńska miłość jest bowiem nade wszystko duchowa (jeśli jest prawdziwą miłością) i nie wymaga żadnego specjalnego gestu cielesnego, a tym mniej jego powtarzania z określoną częstotliwością. W rezultacie twierdzenie, że ów gest cielesny jest powodowany chęcią szczodrego oddania i że nie wchodzi w to hedonizm, jest podejrzane. Przecież istnieje intymna miłość drugiej osoby między ojcem a córką, bratem a siostrą, bez potrzeby cielesnych gestów"".
W takim klimacie Paweł VI podejmował decyzję. Z jednej strony nieporadne propozycje zmian, z drugiej ugruntowane w kościelnej tradycji niezrozumienie natury małżeńskiego życia. Na tym tle rewolucyjnie brzmi - dzisiaj oczywiste - pierwsze zdanie z zawartej w encyklice charakterystyki miłości małżeńskiej: ""jest to przede wszystkim miłość na wskroś ludzka, a więc zarazem zmysłowa i duchowa"" (9). Gdy porówna się treść encykliki z treścią ""raportu mniejszości"", dostrzec można, jak ogromny wysiłek został włożony przez jej autora w dowartościowanie małżeństwa.
Papież dysponował nie tylko wnioskami komisji. Grupa lekarzy, zgromadzonych w 1967 r. na sympozjum w Ulm, przedstawiła wyniki badań (tzw. memorandum z Ulm), wskazujące na zdrowotne konsekwencje zażywania pigułki. Do Rzymu dotarł także memoriał krakowski, opracowany przez polskich teologów z inspiracji metropolity krakowskiego kard. Karola Wojtyły. Paweł VI stanął przed trudną decyzją. W encyklice napisał: ""Wnioski, do których doszła komisja, nie mogły być uznane przez Nas za pewne i definitywne, ani też nie mogły zwolnić Nas z osobistego obowiązku rozważenia tego doniosłego problemu"" (6). Co przeważyło?
Ważną wskazówką jest fragment jednego z przemówień wygłoszonych w trakcie przygotowywania encykliki. We wrześniu 1967 r. Papież przestrzegał: ""Należy zważać, aby nie szerzyć wśród wiernych odmiennej opinii, jakoby po Soborze były dziś dozwolone pewne czyny, które dawniej Kościół uznał jako z natury złe. Któż bowiem nie dostrzega, że prowadziłoby to do godnego ubolewania relatywizmu moralnego, który mógłby łatwo podważyć całe dziedzictwo doktryny Kościoła?"". Zatem już na dziesięć miesięcy przed ogłoszeniem encykliki można było przewidzieć, jakie Paweł VI zajmie stanowisko i dlaczego.
Nieusuwalny rygoryzm
Nie wystarczyło jednak opowiedzieć się przeciwko antykoncepcji. Trudności zaczęły się dopiero przy formułowaniu normy precyzyjnie wskazującej, które czyny są wewnętrznie złe. Paradoksalnie, do wykazania zła nowoczesnej hormonalnej antykoncepcji wystarczało ogólne potępienie ogłoszone przez Piusa XI w 1930 r. (a więc w czasach, kiedy o takich środkach nie było jeszcze mowy), gdyż sztuczne hormony, blokując na stałe owulację, tym samym ""udaremniają naturalną siłę rozrodczą"". Problem stanowiła natomiast doraźna antykoncepcja, nieingerująca bezpośrednio w biologiczne procesy (np. prezerwatywa), bo nie można z góry przewidzieć, czy taka ingerencja w konkretnym akcie seksualnym faktycznie blokuje płodność. Możliwość poczęcia jest bowiem okolicznością uzależnioną od czynników nieprzewidywalnych.
Przedstawmy konkretną sytuację: para małżeńska współżyje w dniu występowania wyraźnie płodnego śluzu szyjkowego, zabezpieczając się prezerwatywą. Oboje są przekonani, że w ten sposób udaremnili poczęcie. Tymczasem następnego dnia kobieta przypadkowo przeżywa silny stres, który na kilka dni wstrzymuje owulację. Zatem bez prezerwatywy również nie doszłoby do zapłodnienia. Materialnie nie dokonali więc żadnego zła. Sama zaś intencja uniknięcia zapłodnienia nie może być traktowana jako źródło zła moralnego, gdyż wówczas należałoby także zabronić małżonkom korzystania z taką intencją z okresów bezpłodnych.
Jak Papież rozwiązał tę trudność? Otóż, formułując normę, odwołał się nie do nieprzewidywalnej biologicznej płodności, tylko do idei ""wewnętrznego przeznaczenia każdego aktu do prokreacji"". To właśnie ta idea jest wartością bezpośrednio chronioną przez normę. W encyklice czytamy: ""konieczną jest rzeczą, aby każdy akt małżeński zachował swoje wewnętrzne przeznaczenie do przekazywania życia ludzkiego"" (11). Zachowując ""przeznaczenie"", chronimy zarazem możliwość poczęcia, a jednocześnie taki wymóg możemy zastosować do każdego aktu, niezależnie od jego faktycznej płodności, precyzyjnie określając, które czyny są wewnętrznie złe. Mamy więc normę formalnie poprawną.
Koszty takiego rozwiązania są jednak wysokie, z czego coraz lepiej zdajemy sobie sprawę w miarę upływu czasu od ogłoszenia encykliki. To, co stanowi zaletę idei ""wewnętrznego przeznaczenia"", stanowi jednocześnie jej wadę. Kategoria ta, dzięki swojej pojemności, pozwala normie objąć wszystkie rodzaje działań antykoncepcyjnych, nie zważając na faktyczną płodność, ale zarazem sprawia, że norma ingeruje także w czyny niezwiązane w ogóle z płodnością i unikaniem poczęcia. Znów odwołajmy się do konkretnej sytuacji: małżeństwo boryka się z przewlekłą wirusową chorobą przenoszoną drogą płciową. Aby podczas żmudnej terapii nie dochodziło do wtórnych zakażeń, lekarze zalecają współżycie z prezerwatywą. Kobieta od kilku lat jest po menopauzie - o poczęciu nie może już być mowy. Jednak używając prezerwatywy, małżonkowie łamią normę, gdyż nie zachowują wewnętrznego przeznaczenia każdego aktu do przekazywania życia: według ogłoszonego w encyklice nauczania zło tkwi w samej czynności użycia prezerwatywy, a nie w ewentualnym skutku zablokowania płodności, który w ich sytuacji z natury jest już wykluczony.
Osoby takie mogą jednak pytać: dlaczego w przypadku konfliktu wartości chronić mają oderwaną od rzeczywistości ideę ""wewnętrznego przeznaczenia"" kosztem realnych dóbr małżeńskich? Nietrudno przewidzieć, że taki rygorystyczny wymóg w trudnych sytuacjach życiowych odbierany będzie przez małżonków jako narzucony arbitralnie i w konsekwencji - ignorowany w sumieniu.
Paradoks jednoczesności
Ostatecznie dylemat Pawła VI sprowadza się do alternatywy: albo zgodnie z sugestią większości komisji uznać, że moralna wartość stosunku małżeńskiego nie jest zależna od z konieczności nieprzewidywalnej biologicznej płodności, albo bronić normy rygorystycznej, która wprowadza ograniczenia nawet tam, gdzie nie jest to usprawiedliwione. Przyjrzyjmy się, jak Papież uzasadnia odwołanie się do kategorii ""wewnętrznego przeznaczenia"". W encyklice czytamy: ""Nauka ta, wielokrotnie przez Nauczycielski Urząd Kościoła podana wiernym, ma swoją podstawę w ustanowionym przez Boga nierozerwalnym związku, którego człowiekowi nie wolno samowolnie zrywać, między dwojakim znaczeniem tkwiącym w stosunku małżeńskim: między oznaczaniem jedności i oznaczaniem rodzicielstwa. Albowiem stosunek małżeński z najgłębszej swojej istoty, łącząc najściślejszą więzią męża i żonę, jednocześnie czyni ich zdolnymi do zrodzenia nowego życia, zgodnie z prawami zawartymi w samej naturze mężczyzny i kobiety"" (12). Na ostatnim zdaniu wspiera się cała argumentacja ""Humanae vitae"", zatem zasadnicze znaczenie dla normy ma owa wskazana ""jednoczesność"".
Można się domyślać, że Papież nie tyle mówi tu o płodnych stosunkach - w rzeczywistości bardzo rzadkich, ile o fakcie, że akt małżeński zapoczątkowuje samoistne, niezależne już od woli ludzkiej procesy związane z prokreacją (które jedynie w sprzyjających warunkach prowadzą do zapłodnienia). To owe procesy czynią małżonków ""zdolnymi do zrodzenia nowego życia"". Człowiek swoją ingerencją nie powinien rozdzielać jednoczącego działania seksualnego od owych procesów, gdyż w ten sposób niszczy to, co stanowi w ludzkiej naturze całość.
Mówiąc to, Paweł VI zakłada jednoczącą funkcję stosunku seksualnego jako daną, nie wgłębiając się w jej istotę. Tymczasem, jak się wydaje, właśnie ta cecha stanowi klucz do zrozumienia najgłębszej natury ludzkiej seksualności. Zauważmy najpierw, że ludzka seksualność może funkcjonować całkowicie niezależnie od procesów i wewnętrznych narządów odpowiedzialnych za prokreację. Potwierdzeniem tego jest możliwość satysfakcjonującego współżycia w okresie post-menopauzy czy po zabiegu histerektomii (usunięciu macicy i przydatków). Jeszcze istotniejszy jest fakt, że seksualność może tworzyć więź i jednoczyć właśnie dzięki owej niezależności. Gdyby nie ona, ludzka seksualność funkcjonowałaby na zasadzie rui, jak u zwierząt, gdzie nie ma mowy o jednoczeniu i budowaniu więzi. Stosunek małżeński z najgłębszej swojej istoty może zatem jednocześnie łączyć najściślejszą więzią męża i żonę oraz zapoczątkowywać procesy prokreacyjne tylko dlatego, że ludzka seksualność jednocześnie nie jest uwarunkowana prokreacją.
Ta druga ""jednoczesność"" jest głębiej wpisana w naturę człowieka niż pierwsza - wskazana przez Papieża. Sfera seksualna człowieka ma własny dynamizm i sens, przekraczający sens prokreacyjny i jedynie luźno z nim związany. I tak jest doświadczana przez małżonków. Wydaje się, że poczucie arbitralności sformułowanego w encyklice prawa moralnego ma swoje źródło właśnie tutaj: Paweł VI na terenie etyki połączył to, co jest względnie niezależne w samej naturze człowieka.
Dramat AIDS
Epidemia AIDS zaostrzyła pytania o sens zakazu sięgania po prezerwatywę. Wyzwanie dla Kościoła stanowi zwłaszcza sytuacja małżonków, którzy mimo faktu, że jedno z nich jest nosicielem wirusa HIV, świadomie decydują się na współżycie. Magisterium nie może im tego zabronić, gdyż nikt z zewnątrz nie potrafi ocenić, czym dla tych osób jest fizyczna bliskość. Z drugiej strony - nie może równocześnie zgodzić się na użycie prezerwatywy, zmniejszające ryzyko zarażenia. Powód jest zasadniczy. Przypomnijmy: encyklika ""Humanae vitae"" uznała takie czyny za wewnętrznie złe, a te z samej definicji zawsze powodują szkodę (duchową), której żadne, nawet najbardziej dotkliwe zewnętrzne skutki nie mogą przeważyć. Owa duchowa szkoda ma godzić bezpośrednio w najgłębszą naturę człowieka i jej dynamizm. Jaka wobec tego za tym nauczaniem kryje się wizja osoby ludzkiej, skoro aktów małżeńskich nie wolno naruszać nawet wobec zagrożenia dla życia? Czym ostatecznie jest seksualność dla człowieka?
Te pytania coraz bardziej natarczywie domagają się zrozumiałej odpowiedzi. W każdym razie, jakakolwiek zmiana nauczania Kościoła w chwili obecnej oznaczałaby w rzeczywistości powrót do punktu wyjścia: do dylematu Pawła VI.
Za pomoc w odnalezieniu i tłumaczeniu na język polski tekstów raportów dziękuję internautom o nickach Color i MagCzu.",ARTUR SPORNIAK,24.07.2007,https://www.tygodnikpowszechny.pl/malzenstwo-pod-rygorem-137446
0,KOMUNIA TEŻ PODLEGA PRAWOM BIOLOGII,"Ks. Andrzej Draguła: Nie znajduję teologicznego argumentu, że Najświętszy Sakrament czy woda święcona są wolne od możliwości przenoszenia infekcji.","Maciej Müller: Obejrzenie mszy w telewizji czy wysłuchanie w radiu nie równa się uczestnictwu w niej – słyszeliśmy wielokrotnie na katechezach i rekolekcjach. Okazuje się tymczasem, że to jednak forma dopuszczalna, a w coraz większej liczbie krajów wręcz zalecana przez biskupów. Kościół austriacki uruchomił nawet stronę z modlitwami dla osób, które nie mogą uczestniczyć w mszy i odczuwają głód eucharystyczny. Konferencja Episkopatu Polski rekomenduje biskupom, by udzielili dyspensy od obowiązku niedzielnego uczestnictwa we mszy św. osobom w podeszłym wieku, a także tym, którzy mają objawy infekcji, dzieciom i młodzieży oraz tym, którzy czują obawę przed zarażeniem. Jak to w końcu jest: co trzeba zrobić, żeby spełnić nakaz przykazania Bożego i kościelnego? 
Ks. Andrzej Draguła: Żeby uczynić zadość przykazaniu, należy być fizycznie obecnym na mszy w niedziele i święta nakazane (wliczając w to sobotnią mszę wieczorną). Msza transmitowana nie jest formą uczestnictwa zastępczego. Reguluje to Kodeks Prawa Kanonicznego w kan. 1247. W Liście „Dies Domini” Jan Paweł II pisał, że „dla tych (...), którzy z różnych przyczyn zewnętrznych nie mogą uczestniczyć w Eucharystii i są tym samym zwolnieni z obowiązku niedzielnego, transmisja telewizyjna lub radiowa stanowi cenną pomoc”. Transmisja jest więc pomocą w przeżywaniu Dnia Pańskiego, a nie obowiązującą, zastępczą formą uczestnictwa w mszy św. W sensie ścisłym nie można uczestniczyć „z oddalenia”, jak pisał Jan Paweł II. Konieczna jest obecność ciałem w miejscu sprawowania Eucharystii. Można jednak mówić o jakiejś niedoskonałej formie łączności, która może być bardzo pomocna. Papież mówi o „możliwości zjednoczenia” z mszą św. celebrowaną w miejscu transmisji. Trzeba dodać, że jako pierwszą formę pomocy papież wylicza „lekturę czytań i modlitw mszalnych przewidzianych na ten dzień, a także wzbudzenie w sobie pragnienia Eucharystii”.
Ale czy biskupi w sytuacjach takich jak epidemia COVID-19 nie mogą zawieszać kanonów?
Nie muszą zawieszać prawa kanonicznego w tym względzie, ponieważ prawo nie wiąże w sytuacji obiektywnej niemożności wypełnienia normy prawnej. Jan Paweł II wspomina w swoim liście o chorobie, niesprawności lub innej ważnej przyczynie, które zwalniają z obowiązku niedzielnego. Ważną przyczyną może być także konieczność sprawowania opieki nad małym dzieckiem czy osobą starszą, której nie można pozostawić samej. Taka sytuacja jest możliwa np. w małej miejscowości, gdzie jest tylko jedna msza i nie ma nikogo, kto mógłby przejąć opiekę. Wtedy nie zaciąga się winy moralnej – nie ma grzechu i nie należy się z tego spowiadać, choć zdaję sobie sprawę, że wielu katolików czuje z tego powodu wyrzuty sumienia. Są one niepotrzebne.
Czy powinniśmy teraz przekonywać naszych seniorów, żeby w niedzielę nie szli do kościoła? Jak rozmawiać z ludźmi, dla których uczestnictwo w mszy to kluczowa część tygodnia, a którzy nie powinni pojawić się w kościele, bo są w grupie ryzyka?
„Ważna przyczyna”, o której mówi list Jana Pawła II, to według mnie także podniesione ryzyko zarażenia się chorobą przez osobę chorą, starszą, mającą osłabiony system immunologiczny. Byłoby to narażenie własnego zdrowia na szwank, a może nawet na ryzyko śmierci, a więc działanie przeciwko przykazaniu „Nie zabijaj” w stosunku do siebie – a także wobec innych, którzy mogą zostać potencjalnie zakażeni. Rozumiem pragnienie obecności na mszy św., ale ono nie może być ważniejsze niż obiektywna sytuacja ryzyka. Są grupy osób bardziej zagrożone infekcją. Główny Inspektor Sanitarny zaleca, by pozostały w domu. Moim zdaniem należy się temu zaleceniu podporządkować.
CZYTAJ WIĘCEJ: SERWIS SPECJALNY O KORONAWIRUSIE I COVID-19 >>>
Strona, nazwijmy to, konserwatywna, pokazuje obrazki ze św. Karolem Boromeuszem czy Szymonem z Lipnicy, posługującymi wśród zarazy. Jak sobie poradzić z argumentacją, która przeciwstawia zdrowy rozsądek płynący z wiedzy medycznej – i ślepą na niebezpieczeństwo wiarę?
Nie ma nic niewłaściwego w samym ukazywaniu tych obrazków, chociaż może być to odebrane jako szantaż emocjonalny. Ci, którzy to czynią, najczęściej używają tych przykładów jako kontrargumentu na tzw. wariant włoski, czyli zawieszenie publicznego sprawowania Eucharystii. Według mnie to daleko idące nieporozumienie. Decyzja biskupów nie dotyczy zaprzestania posługi duszpasterskiej, także wśród chorych i objętych kwarantanną, do czego zachęca sam papież Franciszek, ale ma być środkiem prewencyjnym. Chodzi o to, by nie tworzyć zgromadzeń, skupisk ludzi, bo to tam następuje przekazywanie wirusa. Ksiądz, który rozdaje komunię, też może być wehikułem zakażeń. Nie ma żadnych teologicznych przesłanek dla tezy, że zgromadzenie liturgiczne jest wyłączone spod inwazji wirusa.
Mamy chyba problem z zestawieniem mszy, komunii, w ogóle czynności sakralnych – z rzeczywistością tak sekularną jak epidemia, obostrzenia sanitarne itp. Te kategorie zdają się radykalnie do siebie nie pasować.
To prawda. Wynika to z faktu, że prawo i zwyczaj kształtują się w sytuacji zwyczajnej, a sytuacje nadzwyczajne nie dają się szczegółowo przewidzieć. Znalazłem dekret watykański z XIX wieku dotyczący mszy św. w czasie epidemii, w którym zezwala się na mszę w domach, ale z zastrzeżeniem, że nie może być to ze szkodą dla szacunku wobec Eucharystii. To też tylko dość ogólna zasada, a w konkrecie każdy przypadek będzie inny.
Padają też argumenty, że odwoływanie mszy to „zdrada Chrystusa”. Krąży cytat ze św. Marka, że wierzący „węże brać będą do rąk i jeśliby coś zatrutego wypili, nie będzie im szkodzić”. Więc jak można – słyszymy – zakazić się przyjmując hostię czy zanurzając rękę w wodzie święconej? I do tego koronny argument, że Eucharystia to sakrament uzdrowienia...
Takie myślenie jest na poły magiczne. Owszem, wyznajemy, że Eucharystia jest lekarstwem duszy i ciała. Także sakrament namaszczenia chorych jest udzielany z nadzieją wzmocnienia fizycznego, a może nawet wyzdrowienia, ale to ani magia, ani chemia, by mogło działać deterministycznie. Materia hostii pozostaje, jak wiemy. To nadal jest chleb, na co wskazują także przepisy dotyczące przechowywania Najświętszego Sakramentu w stosownym miejscu, aby np. nie zawilgł i nie spleśniał. Dlatego Kościół zaleca renowację Eucharystii przeznaczonej do adoracji przynajmniej raz na miesiąc. Zasada ta wynika właśnie z uznania, że konsekracja nie unieważnia, nie znosi naturalnych kategorii chleba konsekrowanego. On wciąż jest poddany prawom fizyki, chemii, biologii, prawom natury. Dodajmy, że Ciało Pańskie na krzyżu też chorowało, co jest konsekwencją Wcielenia. Nie znajduję teologicznego argumentu, że Najświętszy Sakrament czy woda święcona są wolne od możliwości przenoszenia infekcji. A uzdrowienie nie dokonuje się dzięki Eucharystii automatycznie, wszyscy wychodzilibyśmy bowiem zdrowsi z każdej mszy św.
Polscy biskupi zalecili – choć na razie dość delikatnie – udzielanie komunii na rękę (w innych krajach sformułowania są bardziej zdecydowane, np. z zakazem udzielania do ust). W Polsce prawie nikt nie „komunikuje” w ten sposób. Tymczasem żeby miało to sanitarny sens, absolutnie wszyscy powinniby przyjmować na rękę. Wygląda na to, że polscy katolicy będą musieli oswoić się z tą formą.
To nie jest takie proste. Dyskusja na temat komunii św. na rękę powraca co jakiś czas. To bardzo trudna dyskusja, ponieważ księża i świeccy, którzy tego rozwiązania nie akceptują, są bardzo przywiązani do formy „do ust” jako jedynej, która wyraża szacunek do Eucharystii. Ja tę wrażliwość szanuję, chociaż do końca nie rozumiem. Uważam, że z równym szacunkiem można przyjąć komunię na rękę. Trzeba pamiętać, że zewnętrzne czyny muszą wyrażać wewnętrzne nastawienia. Konstytucja o Liturgii mówi, że jest udział wewnętrzny i zewnętrzny, które muszą być ze sobą powiązane. Ale to nie miejsce, by przedstawiać tu argumenty. Wyobraźmy sobie jednak sytuację, że – z jakichś względów – okaże się, że bardziej higieniczne byłoby przyjmowanie komunii do ust, a nie na rękę. W teorii to możliwe. Czy wszyscy zwolennicy komunii na rękę tak się chętnie zgodzą? Nie wiem. Znam argumenty, że przyjęcie hostii do ust uwłacza godności człowieka. Mogę sobie wyobrazić, że ktoś się za nic nie zgodzi na zmianę formy. Ale wtedy trzeba postawić pytanie, co jest ważniejsze: realna, substancjalna i rzeczywista Obecność czy moja subiektywna pobożność?
Co to jest ta „komunia duchowa”, o której wspomina przewodniczący polskiego Episkopatu abp Stanisław Gądecki? Czy jest jednoznaczna z przyjęciem komunii podczas mszy?
Komunia duchowa to stara praktyka Kościoła. Sobór Trydencki przypomniał, że są trzy sposoby „komunikowania”: sakramentalnie, duchowo oraz jednocześnie sakramentalnie i duchowo. Co ciekawe, jako konieczne uznano przyjęcie komunii duchowo – żywą „wiarą, która działa przez miłość”. Przyjęcie komunii wyłącznie sakramentalne, bez wewnętrznego duchowego nastawienia, to komunikowanie „jak grzesznicy”. Oczywiście w sytuacji zwyczajnej formą doskonałą komunii jest przyjęcie sakramentalne wraz z duchowym zjednoczeniem, ale gdy nie ma możliwości przyjęcia Ciała Pańskiego, komunia duchowa jest skuteczna, to znaczy jest aktem zjednoczenia z Bogiem, w czym – wracając do wcześniejszego pytania – transmisja radiowa czy telewizyjna może pomóc, ale nie jest konieczna.
Dużym ryzykiem sanitarnym wydaje się też obarczona spowiedź w konfesjonale: twarze księdza i penitenta są blisko, łatwo o infekcję. Czy Kościół przewiduje na okoliczności takie jak epidemia spowiedź przez telefon albo internet?
Nie, nie ma spowiedzi na odległość, choć takie pytania powracają. Na początku XVII w. rozważano np. spowiedź za pośrednictwem listu. Kongregacja Świętego Oficjum wypowiedziała się negatywnie o takiej praktyce, grożąc za nią ekskomuniką latae sententiae (z mocy samego prawa). Uzasadniano to argumentem, że w momencie dotarcia listu do spowiednika dyspozycja penitenta jest już inna. W roku 1884 zapytano Watykan, czy w przypadku ostatecznej konieczności można udzielić rozgrzeszenia przez telefon. Odpowiedziano wówczas: Nihil est respondendum, a więc właściwie nie odpowiedziano, rzecz pozostawiając otwartą. We współczesnej teologii dominuje pogląd, że spowiedź przez pośrednictwo technologiczne jest niemożliwa, gdyż kontakt powinien być ludzki i naturalny. Interaktywność – nawet za pośrednictwem transmisji live – to nie to samo, co kontakt interpersonalny. Moim zdaniem, można taką spowiedź zorganizować w zakrystii, w kancelarii, rozmównicy, gdzie jej uczestnicy – penitent i spowiednik – zachowają odpowiednią odległość.
A czy wzorem komunii duchowej możliwa jest „spowiedź duchowa”? Bezpośrednio przed Bogiem, tak jak to praktykują np. ewangelicy reformowani?
Nie. Możemy mówić jedynie o żalu doskonałym w momencie niebezpieczeństwa śmierci. Wciąż obowiązuje nas spowiedź uszna. Należy jednak pamiętać, że jej obowiązek dotyczy jedynie grzechów ciężkich. Grzechy lekkie usuwają czynności pobożne, uczynki miłości, akty strzeliste itd. Jest jeszcze ogólne rozgrzeszenie sakramentalne (absolucja generalna), ale ono jest możliwe – jak mówi kanon 961 – kiedy „zagraża niebezpieczeństwo śmierci i brak czasu na to, by kapłan lub kapłani wyspowiadali poszczególnych penitentów”. Ale nawet po takim rozgrzeszeniu – jeśli minie niebezpieczeństwo śmierci – należy przystąpić do spowiedzi, by indywidualnie wyznać grzechy. Nie przypuszczam, by ta forma rozgrzeszenia była potrzebna w sytuacji obecnej epidemii.
Czy wysoka śmiertelność na COVID-19 np. w Bergamo uzasadniałaby sięgnięcie po ten kanon?
W literaturze wskazuje się na przykłady bezpośredniego niebezpieczeństwa dla wielu osób w tym samym momencie – chodziłoby więc np. o absolucję udzielaną przez księdza w schronie podczas bombardowania albo w samolocie awaryjnie podchodzącym do lądowania. Myślę, że sytuacja szpitala raczej nie podpada pod ten kanon.
Wymiar dotyku jest istotny w przeżywaniu wiary, skoro tak go dużo w Kościele. Czy katolik może więc z czystym sumieniem: nie zanurzać rąk w wodzie święconej, nie całować krzyża w Wielki Piątek, nie podawać ręki na znak pokoju?
Myślę, że może. Ostatnie instrukcje biskupów wyraźnie podkreślają, by unikać gestów i czynności, które są „kontaktowe”. Dotknięcie Jezusa było zawsze uzdrawiające. Dotknięcie człowieka – niestety – może nieść zagrożenie. Dopóki nie będziemy mieć wystarczającego poczucia bezpieczeństwa, trzeba ten dotyk, także w przestrzeni liturgicznej, ograniczyć.
Jak przeżyć Wielki Post bez rekolekcji, a może nawet bez spowiedzi wielkanocnej?
A może nawet bez rezurekcji? To byłaby zupełnie nowa sytuacja. Z jednej strony można by to przyrównać do długotrwałego znalezienia się w miejscu, gdzie nie ma Kościoła bądź też Kościół nie może sprawować swej posługi duszpasterskiej, a z drugiej – istnieją najróżniejsze formy duszpasterstwa pośredniego, medialnego, wirtualnego. Stalibyśmy się nagle tele-Kościołem, Kościołem „na odległość”, który jednak byłby ułomny, bo niezdolny do zgromadzenia się w tym samym miejscu i czasie, by razem sprawować Eucharystię. Dokumenty mówią, że Kościół jest wspólnotą „z ciała i krwi”, a więc realnych osób, które łączy nie tylko świadomość, ale także cielesność. Chrześcijaństwo jest religią Wcielenia ze wszystkimi tego konsekwencjami. W jakimś sensie sytuacja, w której jesteśmy, to wielotygodniowe rekolekcje. A konkretnych pomocy w mediach, w prasie, w książce można zaleźć wiele. To może być Wielki Post „w ukryciu”.
KS. ANDRZEJ DRAGUŁA jest teologiem i publicystą, stale współpracuje z „Tygodnikiem Powszechnym”. Doktor habilitowany teologii, profesor Uniwersytetu Szczecińskiego.","MACIEJ MÜLLER, KS. ANDRZEJ DRAGUŁA",12.03.2020,https://www.tygodnikpowszechny.pl/komunia-tez-podlega-prawom-biologii-162543
1,PANDEMIA COVID-19 [SERWIS SPECJALNY],"Rzetelne informacje i komentarze, analizy i korespondencje w aktualizowanym serwisie specjalnym. Dowiedz się więcej na powszech.net/serwis-koronawirus","CZYTAJ WIĘCEJ: 
AKTUALIZOWANY SERWIS SPECJALNY O KORONAWIRUSIE I COVID-19 >>>

Przygotowywanie restauracji i kawiarni do otwarcia, Warszawa, 18 maja 2020 r. / PIOTR MOLECKI / EAST NEWS
EKSPERYMENT NA POLAKACH
Resort zdrowia nie udziela odpowiedzi na pytanie, czy możemy się czuć bezpiecznie. Rządowe komunikaty i decyzje na to by wskazywały. Statystyki zachorowań już nie.

Badania na obecność koronawirusa wykonywane górnikom z kopalń, w których wykryto ogniska choroby, Gliwice, 8 maja 2020 r. / Fot. GRZEGORZ CELEJEWSKI / AGENCJA GAZETA
Z MASKĄ NA BRODZIE
Polska polityka zdrowotna to od lat gaszenie pożarów – co podczas epidemii widać jak w soczewce na Śląsku.

Galeria handlowa Bonarka, Kraków, 7 maja 2020 r. / BEATA ZAWRZEL / NURPHOTO / GETTY IMAGES
W RĘKAWICZKACH TO JUŻ NIE TO SAMO
Centra handlowe będą jedną z ofiar głębokiej korekty, którą pandemia wymusza na gospodarce. Pogłoski o śmierci samej konsumpcji wydają się jednak przesadzone.

ALVARO CALVO / GETTY IMAGES
SIOSTRY ŚNIĄ O SIEROCTWIE
Nakaz wojewody i pięć dób w zakażonej placówce, która została bez medycznej pomocy. Pielęgniarka opowiada o kulisach swojej pracy.
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>

Rzym, 29 kwietnia 2020 r. / VINCENZO PINTO / AFP / EAST NEWS
PIERWSZE KROKI W CHMURACH
FRANCESCO M. CATALUCCIO z Mediolanu: Poluzowano ograniczenia. Wolno spotykać się z tymi, z którymi łączy nas „utrwalona więź”.

Pracownicy służby zdrowia w szpitalu Severo Ochoa w Leganes niedaleko Madrytu. Hiszpania, 10 kwietnia 2020 r. / PIERRE-PHILIPPE MARCOU / AFP / EAST NEWS
PANDEMIA: NOTATKI Z DYŻURU
Wielu z nich zapewne będzie musiało prosić o pomoc, w walce z depresją lub stresem pourazowym – pamiątką po pracy na pierwszej linii. Na razie trzyma ich adrenalina. Tekst Pauliny Maślony z Hiszpani.
WSZYSTKIE KŁOPOTY KOLUMBII
Epidemia zadziałała jak szkło powiększające: ogromna skala problemów społecznych stała się nagle wyraźniejsza. Pisze Ewa Klewar z Medelin.
LUZOWANIE I BADANIE
Rząd Andreja Babiša chce zakończyć lockdown równie szybko, jak go wprowadził. Ku zaniepokojeniu Czechów: ci przez półtora miesiąca znosili w zamknięciu niekonsekwentne decyzje władz. Teraz mają dość. Korespondencja Uli Idzikowskiej z Pragi.
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>

Msza przed kościołem w Előszállás. Węgry, 3 maja 2020 r. / ARPAD KURUCZ / ANADOLU AGENCY / GETTY IMAGES
NAJWAŻNIEJSZE JEST W TOBIE
Pandemia ujawniła brak istotnego wymiaru w polskiej religijności. Warto zaczerpnąć z nurtów chrześcijaństwa, które ów wymiar świadomie rozwijają. Tekst Piotra Sikory.

Krakowskie Planty, kwiecień 2020 r. / Fot. Beata Zawrzel/REPORTER
ZIELEŃ JEST WARTOŚCIĄ
Chcemy wierzyć, że epidemia może prowadzić do zmiany na lepsze. Wiele osób spodziewa się hiperinflacji, kryzysu, tego, że nastąpi krach i ludzie będą traktować się coraz gorzej. Ale w odpowiedziach na nasze badanie przy tym wszystkim nie milknie głos nadziei – rozmowa z antropolożkami kultury z Muzeum Etnograficznego w Krakowie.

Niedzielne nabożeństwo w Great Marsh Park. Cambridge, Maryland, 22 marca 2020 r. JIM WATSON / AFP / EAST NEWS
BÓG UCHRONI NAS PRZED ZARAZĄ
Wolność religijna w USA to rzecz święta. Nawet w dobie epidemii, która zbiera tu wyjątkowo śmiertelne żniwo. Tekst Marty Zdzieborskiej z Kaliforni.
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>

Mobilny punkt testowania na obecność koronawirusa przy stadione Energa Arena w Gdańsku, 27 kwietnia 2020 r. / FOT. Piotr Hukalo/East News
TESTY, CZYLI STŁUCZ PAN TERMOMETR
Przeprowadziliśmy 9,6 tys. testów w przeliczeniu na milion mieszkańców. Wskaźnik ten we Francji wynosi 16,8 tys., w Niemczech 30,4 tys., w Portugalii 41,8 tys., a w Luksemburgu 75,8 tys. Zajmujemy w Unii piąte miejsce od końca.


Ewakuacja pensjonariuszy domu opieki w Kaliszu do szpitala w Poznaniu, 17 kwietnia 2020 r. / Fot. Irek Dorożański / DWOT
DOMY OPIEKI: KOMU GROZI MINISTER
Zbigniew Ziobro zapowiada śledztwa w sprawie odmawiającego pracy personelu placówek. Jest jak dowódca grożący karabinem za dezercję żołnierzom, którzy nie dostali nawet hełmów. Komenatarz Przemysława Wilczyńskiego.
POWRÓT DO LAT PIĘĆDZIESIĄTYCH
Jak koronawirus zmienił życie Polek i Francuzek? „Równość” w czasie epidemii to tata w pracy, a mama na trzech etatach.
MYŚLAŁEM, ŻE BĘDZIE GORZEJ
Rozmowa z Filipem Płużańskim, lekarze rezydentem: Nasz system ochrony zdrowia działa tylko dlatego, że zrezygnowaliśmy ze wszystkich zabezpieczeń. Wszystkich.

Błogosławieństwo Najświętszym Sakramentem w Nidku koło Andrychowa, 5 kwietnia 2020 r. / JAKUB PORZYCKI / AGENCJA GAZETA
KOŚCIÓŁ NA KWARANTANNIE
Nikt nas nie uczył duszpasterstwa stanów nadzwyczajnych. Ale już widać, że przemycanie za wszelką cenę przeszłości nie ma sensu. Artykul ks. Andrzeja Draguły.
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>

Wśród duchownych z Ławry Peczerskiej, należącej do Moskiewskiego Patriarchatu, stwierdzono ponad 90 infekcji. Kijów, 13 kwietnia 2020 r. / ANNA MARCHENKO / TASS / GETTY IMAGES
KOLEJNY FRONT
Gdy Rosja uderzyła, poszli na wojnę jako jedni z pierwszych. Docierali z pomocą do miejsc niebezpiecznych i zapomnianych. Dziś ukraińscy wolontariusze walczą z epidemią. Korespondencja Moniki Andruszewskiej z Kijowa.

Przed rozpoczęciem tegorocznego ramadanu w meczecie oznaczano miejsca modlitwy, by zachować społeczny dystans. Rawalpindi, Pakistan, 23 kwietnia 2020 r. / FOT. B.K. Bangash /AP/Associated Press/East News
ŚWIĘTO POSTU
W piątek o świcie zaczął się najświętszy dla muzułmanów miesiąc postu, ramadan. W tym roku będzie on wyglądał zupełnie inaczej. Tak samo jak inne były tegoroczne święta chrześcijan i Żydów. Pisze Wojciech Jagielski w cyklu Strona Świata.
JAK TO SIĘ SKOŃCZY, PÓJDZIEMY DO KINA
Mieszkańcy domów opieki mogą stanowić aż połowę ofiar epidemii w Hiszpanii. Seniorzy, którzy mieszkają samodzielnie, mają łatwiej. Co nie znaczy, że łatwo. Pisze Paulina Maślona z Barcelony.

Podczas Święta Kwitnącej Wiśni Koreańczycy chętnie spacerowali w otoczeniu natury. Jeonju, Korea Południowa, 31 marca 2020 r. / ROMAN HUSARSKI
KOREAŃSKI SPOSÓB NA WIRUSA
Była jednym z pierwszych miejsc, gdzie wybuchła pandemia. Pomimo minimalnej polityki izolacji, Korea Południowa radzi sobie lepiej niż większość krajów. Dlaczego? Pisze Roman Husarski z Jeonju.

Kelnerki proszą przechodniów o wsparcie finansowe po tym, jak straciły pracę z powodu zamknięcia restauracji i barów. Valparaíso, Chile, 9 kwietnia 2020 r. / RODRIGO GARRIDO / REUTERS / FORUM
CZEKAJĄC NA PODWÓJNE UDERZENIE
W Ameryce Południowej mówi się o nim: „wirus bogatych”. Także w Chile, gdzie epidemia ujawnia słabości systemu ochrony zdrowia i skalę nierówności społecznych. Artykuł Magdaleny Bartczak z Santiago de Chile
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>
 
Wizualizacja wirionu SARS-CoV-2 / Centers for Disease Control and Prevention / Wikimedia
NAUKA W CZASACH PANDEMII
Cały świat patrzy dziś naukowcom na ręce. Czym właściwie zajmują się w czasie pandemii i czy da się przyspieszyć ich pracę? Wyjaśnia Łukasz Lamża w Podkaście Powszechnym.
MANHATTAN UMIERA ZE STRACHU
Już teraz mówią w telewizji, że respiratory nie będą marnowane na starych ludzi. A ja nie chcę skończyć w ciężarówce chłodni. Boję się takiej śmierci. Tekst Marty Zdzieborskiej z USA.
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>

Kilkunastokilometrowy korek na moście granicznym w Świecku. 19 marca 2020 r. / MAREK M. BEREZOWSKI
SOLIDARNOŚĆ I SAMOTNOŚĆ
Rozmowa z Ewą Bińczyk, filozofką: Nasza planeta i nasze życie na niej nie mają przyszłości, jeśli szybko czegoś nie zmienimy. A my nie umiemy wytrzymać nawet tego, że koronawirus odbiera nam przyszłość na kilka miesięcy.
CZY JEZUS LUBI UBI?
Nie jest zaskoczeniem, że z powodu COVID-19 papież Franciszek odkrywa dla katolików bezwarunkowy dochód podstawowy. Zadziwia raczej, że dzieje się to dopiero teraz. Ale przecież lepiej późno niż wcale. Pisze Rafał Woś w cyklu WOŚ SIĘ JEŻY.

Transmisja online modlitwy różańcowej, Poznań, 17 marca 2020 r. / ROBERT WOŹNIAK / FORUM
TACA W CHOROBIE
Znaczne ograniczenie liczby uczestników mszy gwałtownie zmniejszyło wpływy z ofiar. Czy epidemia zmieni system finansowania Kościoła w Polsce?
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>

Siłownia na świeżym powietrzu w Sztokholmie, 6 kwietnia 2020 r. / Fot. ERIK SIMANDER / EPA / PAP
SZWEDZKA RULETKA
Szwecja najdłużej w Europie starała się unikać restrykcji związanych z epidemią. Czy to przejaw dojrzałości społeczeństwa, czy raczej wielki eksperyment?

Dezynfekcja na ulicach Karbali (Irak), 16 kwietnia 2020 r. / Fot. Mohammed Sawaf / AFP / East News
IRAK NAD PRZEPAŚCIĄ
Po czterech wyniszczających wojnach, po dziesięcioleciach tyranii, międzynarodowego ostracyzmu i sankcji, Irakowi zagraża epidemia i nagła dewaluacja jego jedynego bogactwa: ropy naftowej. Od prawie pół roku w kraju praktycznie nie ma rządu, a uliczną rewolucję przerwał dopiero koronawirus. Pisze Wojciech Jagielski w cyklu STRONA ŚWIATA.

W szwajcarskim Kreuzlingen, nad brzegiem Jeziora Bodeńskiego, granica niemiecko-szwajcarska przebiega przez park. Teraz ustawiono wzdłuż niej płot, aby zapobiec rozprzestrzenianiu się infekcji. / ARND WIEGMANN / REUTERS / FORUM
MIĘDZY NORMALNOŚCIĄ A STANEM WYJĄTKOWYM
W Szwajcarii, której co piąty mieszkaniec ma więcej niż 65 lat, walka z epidemią oznacza ochronę najsłabszych. Pragmatyzm nakazuje jednak, aby robić to z troską o gospodarkę. Korespondencja Agnieszki Kamińskiej z Zurychu.

Hala targowa w Aszchabadzie (Turkmenia), 8 kwietnia 2020 r. / Fot. Igor Sasin / AFP / East News
WOLNI OD ZARAZY
W malejącej liczbie miejsc, do których nie dotarł zabójczy SARS-CoV-2, wciąż znajdują się pustynna Turkmenia i położony na dachu świata Tadżykistan, tragikomiczne satrapie, gdzie tyrani sposobią się, by władzę przekazać synom. Tekst Wojciecha Jagielskiego w cyklu Strona Świata.
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>

Patrol policji i żandarmerii wojskowej na bulwarach wiślanych. Warszawa, 1 kwietnia 2020 r. / MACIEK JAŹWIECKI / AGENCJA GAZETA
NASZE WOLNOŚCI TYLKO POŻYCZAMY
W czasie pandemii ufajmy regułom demokracji, ale zapewnienia rządów traktujmy ze zdrową, obywatelską nieufnością.

Powiatowy Zespół Szkół Nr 1 w Kościerzynie, marzec 2020 r. / Fot. Karol Makurat/REPORTER
W PRUSKICH MURACH SZKOŁY
Rozmowa z Przemysławem Staronie, nauczycielem: Maturę i egzamin ósmoklasisty należy odwołać. Obecne działania rządu mnożą stres młodych i w konsekwencji wywołują traumę. To okrucieństwo.
TRZY LEKCJE NA KWARANTANNĘ
W tym, co się teraz dzieje, ukryta jest ważna wiadomość. Taka, przed którą udawało się nam dotąd schować - pisze Natalia de Barbaro.

Plac targowy przy Hali Targowej, Kraków, 4 kwietnia 2020 r. / Fot. Beata Zawrzel/REPORTER
MASECZKI: NOSIĆ CZY NIE?
Część ekspertów uważa, że powszechne noszenie masek skutecznie ograniczyłoby rozprzestrzenianie wirusa przez osoby z bezobjawową infekcją, szczególnie przy tak wysokiej liczbie przypadków.

Prof. Łukasz Szumowski, kierownik Kliniki Zaburzeń Rytmu Serca w Instytucie Kardiologii w Aninie, Warszawa, styczeń 2015 r. / PAWEŁ PAWŁOWSKI / PAP
SZTUKMISTRZ Z ANINA
W jego rękach jest dalsze trwanie rządu i całej formacji politycznej. Niektórzy twierdzą, że również los pacjentów, ale to akurat nieprawda, bo ten zależy od ludzi, których Łukasz Szumowski od dwóch lat wodzi na pokuszenie i wystawia na próbę. Tekst Małgorzaty Soleckiej.
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>

Hiszpanie zamknięci w swoich domach codziennie o godzinie dwudziestej klaszczą z okien, aby oddać hołd pracownikom służby zdrowia. Madryt, 28 marca 2020 r. / GABRIEL BOUYS / AFP / EAST NEWS
EPIDEMIA. DZIENNIK HISZPAŃSKI
Jest cicho, coraz ciszej. Mniej słychać sąsiadów, ucichł telefon, przestały docierać żarty. Jakby w ciągu dwóch tygodni świat stanął - pisze Lilianna Nieśpiał z Madrytu.

Po tym, jak prezydent Ugandy polecił obywatelom zostać w domu, policja przepędza sprzedawców owoców z ulic Kampali, stolicy Ugandy, 26 marca 2020 r. / BADRU KATUMBA / AFP / EAST NEWS
AFRYKA CZEKA NA PANDEMIĘ
W czarnym scenariuszu kontynent afrykański powinien się przygotować na najgorsze. Korespondencja Natalii Ojewskiej z Ugandy i Rwandy.

Kontrola policyjna mieszkańców na Piazza del Popolo w Rzymie, 2 kwietnia 2020 r. / FOT. FILIPPO MONTEFORTE / AFP / EAST NEWS
WŁOCHY: SPACER PIERWSZEJ POTRZEBY
Po trzech tygodniach totalnego zamknięcia Włosi marzą, żeby wyjść. Nie jest łatwo, pomimo strachu przed chorobą, usiedzieć w domu. Korespondencja z Mediolanu.
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>

Przed schroniskiem dla osób bezdomnych w Krakowie, 18 marca 2020 r. OMAR MARQUES / GETTY IMAGES
NIE PAŃSTWA INTERES?
To coś więcej niż utrata płynności czy nawet konieczność zamknięcia firmy. Tysiące Polaków mogą wyjść z tej epidemii z ranami nie do zagojenia.
KIEDY PRZEZ LADĘ PRZECHODZI FRONT
Michał uzupełnia półki w supermarkecie. Drugi Michał jest inżynierem budowy. Magda pracuje w aptece, Monika w papierniczym, Mariusz w straży. Ich pracy nie da się przenieść do internetu.
Z TARCZĄ I NA TARCZY
ROZMOWA Z RYSZARDEM SZARFENBERGIEM, badaczem polityki społecznej: Marzę o działaniach antykryzysowych skrojonych nie tylko na miarę pracującego Polaka, lecz również z myślą o najsłabszych.
TYDZIEŃ Z ŻYCIA TŁUMACZKI
Leki przeciwzapalne mogą nasilić infekcję przy Covid-19 – podały media. Niektórzy głusi zrozumieli: nie należy brać żadnych lekarstw.
JAK NAZWAĆ WIRUSA
Koronawirus, SARS-CoV-2, a może wirus z Wuhan? W czasach, gdy o tym samym patogenie rozprawiają nie tylko naukowcy, ale i politycy, ten wybór ma znaczenie.

Graffiti w Walencji, Wenezuela, 21 marca 2020 r. / JUAN CARLOS HERNANDEZ / ZUMA PRESS / FORUM
PREZYDENT ŚLE CAŁUSY
„Biedni będą umierać w progach szpitali” – ostrzegają lekarze. Ameryka Łacińska może poważnie ucierpieć z powodu pandemii COVID-19. Mimo to przywódcy Meksyku i Brazylii, gdzie żyje połowa mieszkańców regionu, długo ignorowali zagrożenie. Korespondencja Szymona Opryszka z Panamy i Meksyku.

Setki obcokrajowców uczestniczących w festiwalu muzycznym na karaibskiej plaży w mieście Colon poddano kwarantannie. Panama, 18 marca 2020 r. / LUIS ACOSTA / AFP / EAST NEWS
WYSPIARSKIE SPRZECZNOŚCI
Od czekania na „odporność stadną” do poważnych restrykcji i konnej policji, która pilnuje porządku na ulicach: w czasach epidemii Brytyjczycy nieustannie zaskakują.

17-letni Junus wyjechał do Iranu rok temu w poszukiwaniu lepszego życia. Teraz wrócił z obawy przed epidemią. Herat, 19 marca 2020 r. / FOT. PAWEŁ PIENIĄŻEK
JUNUS WRACA DO DOMU
Dla Afganistanu, kraju w którym od 40 lat trwa wojna, a ponad połowa społeczeństwa żyje w biedzie, COVID-19 jest zagrożeniem, które szybko może wymknąć się spod kontroli. Korespondencja Pawła Pieniążka PAWEŁ PIENIĄŻEK z Heratu i Kabulu.
SUPERWIRUS W SUPERMOCARSTWIE
Do niedawna Amerykanie wierzyli, że epidemia to problem reszty świata. Dziś przygotowują się na najgorsze.

Rozdawanie bezpłatnych posiłków dla rodzin uczniów, którzy musieli zostać w domu z powodu zamknięcia szkół. Oakland (Kalifornia), 19 marca 2020 r. / MARK RALSTON / AFP / EAST NEWS
TYCH KILKA DNI WIOSNY
Nil czeka na negatywny wynik. Susana ma wrażenie, że to dziwny sen. Francisco odkrywa wolontariat. Mercè wierzy w ludzi. Jak mieszkańcy Hiszpanii przeżywają ten czas? Korespondencja z Barcelony
MIĘDZY WOJNĄ I EPIDEMIĄ
„A kto za mnie, dziewczynko, kwiatki będzie sprzedawał? Jak inaczej zapłacę za moje lekarstwa?” – pyta Olga, emerytka, która handluje krokusami na kijowskiej ulicy. Korespondencja Moniki Andruszewskiej
KORONAFERIE WKRÓTCE SIĘ SKOŃCZĄ
ROZMOWA Z GRZEGORZEM CAŁKIEM, dyrektorem Instytutu Inicjatyw Pozarządowych, autorem badań zachowań Polaków w pierwszym tygodniu kwarantanny: Aż dwie trzecie osób uczestniczących w moim badaniu przyznało, że konieczność przebywania w domu była dla nich dużą zmianą w sposobie życia. Na dobre i złe.

fot. Anna Golaszewska / East News
MINISTERSTWO EDUKACJI UDAWANEJ
Z dniem 25 marca nauczanie zdalne to obowiązek, podobnie jak realizacja programu i ocenienie pracy uczniów. Czy rzeczywiście – jak mówi minister Piontkowski – wybór był zerojedynkowy: albo przywracamy normalne zasady, albo nie robimy nic?
JAK RODZIĆ W CZASIE WIRUSA
To nieprawda, że będziesz sama. A tych kilka porad może Ci pomóc poczuć się pewniej - pisze Justyna Dąbrowska.
 
Papież Franciszek na Placu św. Piotra, 27 marca 2020 r. / Fot. AFP / East News
NIE BÓJ SIĘ I NIE ŚPIJ
Papież Franciszek modli się i błogosławi Urbi et Orbi – miastu i światu. Ale zarazem ostrzega: nadszedł dziś czas sądu. Tyle że to nie Bóg – to my jesteśmy sędziami.
ŚWIAT W STŁUCZONYM LUSTRZE
Kościół katolicki też przeżywa trzęsienie ziemi. I zaczyna zdawać sobie sprawę, że stan nadzwyczajny może potrwać miesiące. Artykuł Edwarda Augustyna i Artura Sporniaka

Kościół w Giussano z przysłanymi do proboszcza portretami parafian, którzy nie mogą uczestniczyć w nabożeństwach, 17 marca 2020 r. / PIER MARCO TACCA / GETTY IMAGES
PRZESTRZEGAJMY ZASAD I MÓDLMY SIĘ
BP FRANCESCO BESCHI Z BERGAMO: W ostatnich latach sami siebie skazaliśmy na izolację, wszyscy myśleli tylko o sobie. Gdy izolacja została nam narzucona, zdaliśmy sobie sprawę, jak ważne jest współdzielenie.
 
W meczecie Kilic Ali Pasa, Stambuł, 11 marca 2020 r. YASIN AKGUL / AFP / EAST NEWS
SPŁASZCZYĆ KRZYWĄ
Gdy jedni naukowcy pracują nad lekiem i szczepionką na wirusa SARS-CoV-2, inni próbują zrozumieć, jak ograniczyć jego ekspansję. Co w tej kwestii podpowiadają nam modele matematyczne?
KORONA SPRAWDZA
BOGDAN DE BARBARO, PSYCHOTERAPEUTA I PSYCHIATRA: Kiedy to wszystko minie – a minie tak czy inaczej – będziemy zadawać sobie pytanie: „Jak to było z tobą, kiedy byłeś w sytuacji nadzwyczajnej?”. O odpowiedź możemy zadbać już dzisiaj.
NADCIŚNIENIE
Niemal dziesięciomilionowa grupa polskich seniorów trafia na trudny czas: groźba choroby nakłada się na schorzenia już istniejące, lęk przed zakażeniem na już i tak częste lęki, przymusowa alienacja – na powszechne osamotnienie.
WIELKA KWARANTANNA
Fabryki wyłączone z braku surowców i pracowników. Zamknięte lotniska i centra handlowe. Opustoszałe restauracje i bary w centrach miast obleganych do niedawna przez turystów. Wirus SARS-CoV-2 zainfekował też globalizację. Pisze Marek Rabij.

Podczas tradycyjnych zakupów przed świętem Nouruz, Tajrish Bazar w Teheranie, 19 marca 2020 r. / FOT. STR/AFP/East News
ODWOŁANE ŚWIĘTOWANIE
Tegoroczny Nouruz, perski Nowy Rok, jest inny niż zwykle. Zamiast radości i nadziei towarzyszy mu żałoba i trwoga. Nic dziwnego – przypadł w czas zarazy, która boleśnie dotknęła Iran i wszystkich jego sąsiadów. Tekst Wojciecha Jagielskiego w cyklu STRONA ŚWIATA.
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>
CYFROWE DIAGNOZY
Rozmowa z prof. Aleksandrą Przegalińską, badaczką sztucznej inteligencji: Wykrywając anomalie w ludzkich zachowaniach i symptomach, sztuczna inteligencja będzie w stanie zapobiegać pandemiom. O ile jej sygnałów nikt nie będzie lekceważył.
WIELKANOC BEZ SPOWIEDZI
Pandemia COVID-19 przeszkadza wielu drogim nam religijnym praktykom. Wcale jednak nie szkodzi naszej drodze nawrócenia - pisze Piotr Sikora.

Przed kościołem Wniebowstąpienia Pańskiego na warszawskim Ursynowie, 14 marca 2020 r. / Fot. Piotr Molecki/East News
WOBEC EPIDEMII
Nadzieja jest, ale sama sobie nie poradzi. Musimy jej pomóc.

Przed apteką w Warszawie, 13 marca 2020 r./ Alexey Vitvitsky / East News
BEZDOMNI: ZAPOMNIANA GRUPA RYZYKA
„Chyba świat o nas zapomniał” – alarmowała pod koniec ubiegłego tygodnia Adriana Porowska z Kamiliańskiej Misji Pomocy Społecznej, prowadząca dom dla bezdomnych mężczyzn na warszawskim Ursusie (80 osób, głównie z grupy największego ryzyka: starszych i schorowanych). Brakowało chleba, procedur, wsparcia urzędników. Komentuje Przemysław Wilczyński.
KULTURA W ZAMRAŻARCE
Zamknięte kina, muzea, teatry, filharmonie i opery liczą straty i szukają pomocy finansowej. O sprawie pisze Monika Ochędowska.

Szkoła podstawowa nr 1 w Toruniu, 12 marca 2020 r. / FOT. GRZEGORZ OLKOWSKI / POLSKA PRESS / EASTNEWS
ODTRUTKA OD SZKOŁY
Rozmowa z Jarosławem Pytlakiem, pedagogiem, dyrektorem szkoły: Nauczyciele jak Polska długa i szeroka ruszyli do przenoszenia nudnej, sztampowej edukacji z lekcyjnej sali do internetu. Damy naszym uczniom detoks.
NA WIRUSA 500 PLUS PLUS
Najlepszym pomysłem na walkę z kryzysem byłby dziś bezwarunkowy dochód podstawowy. W Polsce da się to osiągnąć rozszerzając program 500+ na wszystkich obywateli - pisze Rafał Woś w cyklu WOŚ SIĘ JEŻY.
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>
OBOLAŁE CHINY
Czego dowiedzieliśmy się o Państwie Środka za sprawą epidemii koronawirusa? - wyjaśnia Piotr Bernardyn.

Uroczystość ku czci doktora Li Wenlianga, zorganizowana przez chińskich studentów uczących się w Kalifornii, 15 lutego 2020 r. / MARK RALSTON / AFP / EAST NEWS
WIRUS FUTBOLU
To prawda: Ronaldo i Messi nas nie wyleczą. Ale emocji, których dostarczali milionom kibiców, nie sposób lekceważyć nawet w czasie epidemii. Tekst Michała Okońskiego.
INWIGILACJA KONTRA KORONAWIRUS
W walce z epidemią rząd Izraela sięga po radykalne środki: wywiad otrzymał prawo gromadzenia i analizowania danych z telefonów komórkowych obywateli. Parlamentu nie pytano, opozycja jest oburzona - pisze Inga Rogg z Jerozolimy.

Tedros Adhanom na konferencji prasowej, podczas której WHO ogłosiło pandemię COVID-19, Genewa, 11 marca 2020 r. / FOT. FABRICE COFFRINI/AFP/East News
DOKTOR OD EPIDEMII
Etiopczyk Tedros Adhanom nie jest i nigdy nie był praktykującym lekarzem. A jednak to jemu przypadło iście herkulesowe zadanie walki z koronowirusem. Artykuł Wojciecha jagielskiego w cyklu STRONA ŚWIATA.
CZYTAJ TAKŻE:  „TYGODNIK” NA KWARANTANNĘ >>>


Rzym, 8 marca 2020 r. / ALFREDO FALCONE / LAPRESSE VIA AP / EAST NEWS
WSPÓLNOTA LECZY
Epidemia przypomniała nam o kruchości naszego życia i zarazem wskazała wartość solidarności między ludźmi - pisze teolog Piotr Sikora.

Oficjalny profil ""The Little Corona King"" na Twitterze
MAŁY KRÓL KORONA
Jest zielony, jak koronawirus z animacji, i ma ponurą minę: to czarny charakter z brytyjskiej książki dla dzieci, która ma im wyjaśnić obecną sytuację – i uspokoić. Artykuł Patrycji Bukalskiej.
TATRY W KWARANTANNIE
Tatrzański Park Narodowy z powodu epidemii został zamknięty do odwołania. Choć ta decyzja wzburzyła wielu miłośników polskich gór, miała głęboki sens.

Łysa Polana, zamknięta droga do Morskiego Oka. 14 marca 2020 r. / fot. Bartek Dobroch
KOŚCIELNY EGZAMIN Z DOJRZAŁOŚCI
W ostatnim tygodniu Kościół w Polsce przeszedł przyśpieszony kurs życia z pandemią. Dziś – w niedzielę – zdajemy z tego kursu pierwszy egzamin.
OSOBNA DROGA BORISA JOHNSONA
Brytyjski rząd chce stawić czoło epidemii inaczej niż reszta Europy. Przynajmniej na razie.

Barcelona, 18 marca 2020 r. / Fot. Joan Mateu / AP Photo / East News
HISZPANIA, CZYLI DRUGIE WŁOCHY
W nocy z 14 na 15 marca, gdy w Hiszpanii liczba zgonów z powodu koronawirusa zbliżała się do dwustu, premier Pedro Sánchez wprowadził stan nadzwyczajny w całym kraju.

Pielęgniarka Elena Pagliarini po 10-godzinnym nocnym dyżurze w pogotowiu ratunkowym w Cremonie, w północnych Włoszech. / /FRANCESCA MANGIATORDI / REUTERS / FORUM
MEDIOLAN, MIASTO W LETARGU
Ulice puste, mało który sklep ot­warty, czynne są tylko spożywcze i apteki.

NICOLAS ECONOMOU / NURPHOTO / EAST NEWS
ONI NIE MOGLI ZOSTAĆ W DOMU
Teraz są w grupie ryzyka. Uchodźcy i migranci, zwłaszcza ci mieszkający w przepełnionych lub tworzonych ad hoc obozach, są bardziej od innych narażeni na ­COVID-19.
KOMUNIA TEŻ PODLEGA PRAWOM BIOLOGII
Ks. Andrzej Draguła: Nie znajduję teologicznego argumentu, że Najświętszy Sakrament czy woda święcona są wolne od możliwości przenoszenia infekcji. Rozmowa Macieja Müllera.
SŁOWA BISKUPA BŁĘDNE I GROŹNE
Podczas gdy wobec epidemii koronawirusa Episkopat zaleca dyspensę od niedzielnej mszy, abp Dzięga w liście pasterskim wyraźnie sugeruje, że nie można się zarazić przez wodę święconą ani przez komunię świętą do ust.

Przed katedrą Świętego Szczepana, Wiedeń, 11 marca 2020 r. / FOT. ROBERT JAEGER/AFP/East News
KORONAWIRUS I DUSZPASTERSTWO
W obliczu zagrożenia epidemią austriacki Kościół katolicki podejmuje radykalne kroki – pisze Wojciech Pięciak.
NA TERMINI BEZ ZMIAN
„Wczoraj karabinierzy spisali mnie na dworcu, ale gdy zapytałem, co mi zarzucają, nie potrafili odpowiedzieć” – mówi kard. Konrad Krajewski, pytany, jak wygląda pomaganie bezdomnym w czasach koronawirusa. Tekst Edwarda Augustyna.
PAŃSTWO W CZASACH ZARAZY
Gdzie leży granica między rozsądną profilaktyką a paniką? Analiza Pawła Bravo.

Budowa tymczasowej izby przyjęć przy Szpitalu Akademickim we Wrocławiu, 4 marca 2020 r. / Fot. KRZYSZTOF ĆWIK / AGENCJA GAZETA
WIRUS PANIKI I ZDROWY ROZSĄDEK
Czy można dziwić się, że wykupujemy konserwy, kasze, makarony i zupki w proszku? Raport Marka Rabija i Przemysława Wilczyńskiego.
MINISTRA EDUKACJI ZAPASY Z RZECZYWISTOŚCIĄ
Ogłaszający zamknięcie szkół szef MEN oświadczył, że dla oświatowego kalendarza to nie problem, bo jego poprzedniczka wprowadziła w podstawach programowych „pewnego rodzaju zapas”. Komentuje Przemysław Wilczyński.

Kontrola podróżnych na przejściu granicznym kolejowym w Przemyślu, 10 marca 2020 r. / Fot. Lukasz Solski/East News
KORONAWIRUS KONTRA KAPITALIZM
Możemy być pewni, że kapitalizm wyśle nam wysoki rachunek za wirusa. Obyśmy nie przerzucili go – jak to zwykle bywa – na słabsze klasy społeczne i na pracowników. Tekst Rafała Wosia w cyklu „Woś się jeży”.
CZYTAJ WIĘCEJ: SERWIS SPECJALNY O KORONAWIRUSIE I COVID-19 >>>
CENA ZA LECZENIE
Jak państwa radzą sobie dotąd z epidemią? Oczywiście dane są niepełne. W wielu krajach epidemia dopiero się zaczyna, a sytuacja zmienia się jak w kalejdoskopie – pisze Rafał Szymczak.
WIRUS I AJATOLLAHOWIE
Iran, który obok Chin, Korei Południowej i Włoch, jest największym ośrodkiem epidemii, zaraża koronawirusem kraje Bliskiego Wschodu. Nigdzie indziej choroba nie powoduje też tylu ofiar wśród rządzącej elity. Pisze Wojciech Jagielski w cyklu Strona Świata.

Mediolan, 23 lutego 2020 r. / ANDREAS SOLARO
MIASTO W CZASACH KORONAWIRUSA
Jak w najmroczniejszych chwilach dziejów ludzkości najlepszą obroną przed paniką jest ironia. Byłoby do śmiechu, gdyby nie umierali ludzie – pisze Francesco M. Cataluccio z Mediolanu.
ŻEŃ-SZEŃ W WALCE Z WIRUSEM
Koronawirus SARS-CoV-2 dotarł na Półwysep Koreański. Na Południu są tysiące chorych i wiele ofiar śmiertelnych. Nie wiadomo, co dzieje się na Północy. Korespondencja Romana Husarskiego z Jeonju (Korea Południowa).
MIŁOŚĆ I NUDA W CZASACH ZARAZY
„Myślę, że moi rodzice-lekarze już oszaleli w tym szpitalu, tylu pacjentów przychodzi. Ale nie boję się o nich, są przecież ostrożni, noszą maseczki...” – czworo młodych Chińczyków opowiada o koronawirusie i ich codzienności.
CYFROWA EPIDEMIA
To zmasowana i skoordynowana dezinformacja: według służb USA tysiące kont w mediach społecznościowych rozpowszechnia fałszywe doniesienia o koronawirusie SARS-CoV-2 i sieje panikę, co skrajnie utrudnia walkę z realnym zagrożeniem. Analiza Agaty Kaźmierskiej i Wojciecha Brzezińskiego.

Plakat włoskiego artysty miejskiego Salvatore Benintende ps. ""TVBOY"" w Barcelonie, gdzie z obawy przed koronawirusem odwołano światowe targi telekomunikacyjne World Mobile Congress. 18 lutego 2020 r. / fot. PAU BARRENA / AFP / East News
MARTWI ALTRUIŚCI
Nie odżywiają się ani nie rozmnażają, nie mają metabolizmu i trudno w ogóle powiedzieć, że żyją. Ale potrafią się komunikować i pomagają swoim klonom. Czym właściwie są wirusy? Wyjaśnia Mariusz Gogól.
 „TYGODNIK” NA KWARANTANNĘ
Zostańcie w domu. Zadbajcie w ten sposób nie tylko o siebie i swoich najbliższych, ale także o całą naszą wspólnotę. Ale zadbajcie nie tylko o zdrowie w jego najbardziej elementarnym, fizycznym wymiarze, ale także o kondycję psychiczną i duchową. W trosce o te ostatnie przygotowaliśmy dla Was „Tygodnik na kwarantannę” – wybór najlepszych tekstów publikowanych w ciągu ostatnich dekad w „Tygodniku Powszechnym”; tekstów, co do których mamy poczucie, że są odpowiednie właśnie na ten czas.
Wszystkie wywiady, reportaże, eseje i artykuły publikowane w serwisie „Tygodnik na kwarantannę” są dostępne bezpłatnie. Serwis będziemy aktualizować codziennie >>>",REDAKCJA „TYGODNIKA POWSZECHNEGO”,14.03.2020,https://www.tygodnikpowszechny.pl/pandemia-covid19-serwis-specjalny
2,WIARA I PRAKTYKI NIEDZIELNE,"KARD. JEAN-CLAUDE HOLLERICH, arcybiskup Luksemburga: Zadajmy sobie szczerze pytanie: czy ksiądz koniecznie musi być celibatariuszem? Dlaczego nie mielibyśmy mieć żonatych duchownych?","LOUP BESMOND DE SENNEVILLE („LA CROIX”): Misjonarz w Japonii, jezuita, arcybiskup Luksemburga, kardynał... czy zawsze Ksiądz poszukiwał Boga w ten sam sposób?
KARD. JEAN-CLAUDE HOLLERICH: Kiedy trafiłem do Japonii jako młody ksiądz, był to dla mnie wielki szok. W owym czasie byłem młodym człowiekiem nasiąkniętym katolicyzmem ludowym w wersji, jaka istniała w Luksemburgu. Wraz z innymi jezuitami, z których każdy pochodził z innego katolickiego kraju, przybywaliśmy tam z modelem katolicyzmu, który, jak można się było szybko zorientować, nie odpowiadał oczekiwaniom Japonii.
Dla mnie był to kryzys. Musiałem odłożyć na bok całą pobożność, która aż do tamtej chwili stanowiła bogactwo mojej wiary, i porzucić moje ulubione drogi wiary. Stałem przed wyborem: albo zrezygnuję z wiary, bo nie mogłem odnaleźć dróg, które znałem, albo podejmę wędrówkę innym szlakiem. Wybrałem drugą opcję. Zanim mogłem głosić Boga, musiałem stać się osobą poszukującą Boga. Powtarzałem uporczywe: „Boże, gdzie jesteś? Gdzie jesteś – zarówno w tutejszej tradycyjnej kulturze, jak i w ponowoczesnej Japonii?”.
Kiedy powróciłem do Europy dziesięć lat temu, kolejny raz musiałem zaczynać na nowo. Szczerze mówiąc, myślałem, że odnajdę taki katolicyzm, jaki zostawiłem w młodości. Ale tamten świat już nie istniał. W zsekularyzowanej Europie musimy robić to samo: poszukiwać Boga.
Czy Europa jest znów terenem ­misyjnym?
Tak, i to od dłuższego czasu. Luksemburg mojego dzieciństwa przypominał trochę Irlandię: tłumne procesje, silna pobożność ludowa itd. Kiedy byłem dzieckiem, wszystkie dzieci chodziły do kościoła. Moi rodzice wprawdzie nie chodzili, ale posyłali mnie, bo to było normalne. Pamiętam, że kiedy dziecko z mojej klasy nie przystąpiło do pierwszej komunii, wybuchł skandal. Dziś robi się skandal, kiedy któreś dziecko idzie do komunii.
Ale po chwili refleksji dostrzegam, że ta przeszłość nie była tylko i wyłącznie chwalebna. Oczywiście nie widziałem tego jako dziecko, ale dziś zdaję sobie sprawę, że w ówczesnym społeczeństwie było mnóstwo pęknięć i obłudy. W gruncie rzeczy ludzie nie wierzyli wcale bardziej niż dziś, choć chodzili do kościoła. Była to taka niedzielna praktyka kulturowa, ale śmierć i zmartwychwstanie Jezusa wcale ich nie inspirowały.
Czy zdaniem Księdza ­Kardynała nastąpił już koniec katolicyzmu ­kulturowego?
Nie całkiem. Podlega on zmianom w różnych częściach świata. Jestem jednak przekonany, że covid przyspieszy ten proces. W Luksemburgu liczba chodzących do kościoła spadła o jedną trzecią. Jestem pewien, że ci wierni nie powrócą. Pośród nich są ludzie w pewnym wieku, dla których powrót do praktyk religijnych byłby bolesny. Ale są wśród nich również katolicy, dla których niedzielna msza była ważnym rytuałem zapewniającym stabilność w ich życiu. Dla wielu ludzi nazywanie siebie katolikami to wciąż rodzaj przebrania, które ma sygnalizować ogólną moralność. Pomaga im być w zgodzie ze społeczeństwem, być „dobrymi chrześcijanami”, ale nie dookreślają oni, co to tak naprawdę oznacza.
Ale ta epoka musi się skończyć. Musimy budować Kościół oparty na wierze. Wiemy już, że jesteśmy i będziemy mniejszością. Nie powinno nas to dziwić ani smucić. Mam słodką pewność, że mój Pan jest dziś obecny w Europie.
I nie ma Ksiądz Kardynał co do tego żadnych wątpliwości?
O nie. Żadnych wątpliwości. To pytanie już mnie nie dręczy. Kiedy byłem młodszy, bałem się, że nie znajdę odpowiedzi. Tak jakby prześladował mnie ten strach. Musiałem się dowiedzieć, bo inaczej bym się pogrążył. Teraz jestem o wiele spokojniejszy.
Czy ta mądrość przychodzi wraz z wiekiem?
Nie wiem, czy istnieje coś takiego, jak mądrość przychodząca wraz z wiekiem. (śmiech) Byłbym szczęśliwy, gdyby istniała! Ale w głębi duszy zawsze robimy te same głupie rzeczy i zawsze trafiamy na ten sam mur. Przynajmniej wiemy, że ten mur stoi i że będzie bolał.
Wiem również, że jestem tylko narzędziem Pana. Jest wielu innych. Ta świadomość sprawia, że zawsze jestem trochę podejrzliwy wobec tych, którzy mówią, że posiedli bezkonkurencyjną formułę głoszenia Boga.
Nie ma magicznej formułki?
Nie, jest tylko ewangeliczna pokora.
A w młodości wierzył Ksiądz Kardynał w magiczne formułki?
Oczywiście. Ale to jest piękne szaleństwo młodości. Ukazuje też entuzjazm młodych ludzi.
Dlaczego przesłanie chrześcijaństwa jest dziś nadal aktualne?
Ludzie nie zmienili się od dwóch tysięcy lat. Wciąż szukamy szczęścia i go nie znajdujemy. Nieustannie jesteśmy spragnieni nieskończoności i napotykamy na własne ograniczenia. Popełniamy niesprawiedliwości mające poważne konsekwencje dla innych ludzi, które nazywamy grzechem. Ale żyjemy teraz w kulturze, która ma tendencję do tłumienia tego, co ludzkie. Kultura konsumpcyjna obiecuje zaspokoić ludzkie pragnienia, ale tego nie czyni. A jednak w chwilach kryzysu, szoku ludzie uświadamiają sobie, że w ich sercach drzemie cała masa pytań. Przesłanie Ewangelii jest wyjątkowo świeże jako odpowiedź na poszukiwanie sensu i szczęścia.
To przesłanie jest wciąż aktualne, ale posłańcy pojawiają się czasem w kostiumach z minionych czasów, co nie jest najlepszą wobec niego przysługą. Dlatego właśnie musimy się dostosować. Oczywiście nie po to, aby zmienić samo przesłanie, ale po to, aby było ono zrozumiałe, nawet jeśli to my je ogłaszamy. Świat nadal poszukuje, ale nie patrzy już w naszym kierunku. To boli. Musimy przedstawiać przesłanie Ewangelii w taki sposób, aby ludzie mogli zwrócić się ku Chrystusowi.
Właśnie dlatego papież Franciszek zainicjował w październiku ubiegłego roku synod o synodalności, którego jest Ksiądz Kardynał głównym sprawozdawcą. Niedawno Ksiądz powiedział, że nie wie, co napisze w sprawozdaniu.
Muszę być tym, który słucha. Jeśli będę składał mnóstwo propozycji, to zniechęcę ludzi, którzy mają inne zdanie. To ludzie muszą zapełnić moją głowę i strony mojego sprawozdania. To jest synod. Musi być otwarty. Jak mówi papież, to Duch Święty jest głównym budowniczym. Musimy więc zostawić miejsce także dla Ducha Świętego.
Ta metoda jest ważna zwłaszcza dzisiaj, bo nie możemy już dłużej zadowalać się wydawaniem rozkazów z góry na dół. W życiu społecznym, w polityce, w biznesie liczy się teraz tworzenie i współpraca w ramach sieci. Zmiana w procesie podejmowania decyzji idzie w parze z prawdziwą zmianą cywilizacyjną, przed którą stoimy. I Kościół, jak zawsze w swojej historii, musi się do niej dostosować.
Różnica polega na tym, że tym razem ta zmiana cywilizacyjna ma niespotykaną dotąd siłę. Mamy teologię, której za 20 czy 30 lat nikt już nie będzie rozumiał. Ta cywilizacja do tego czasu przeminie. Dlatego potrzebujemy nowego języka, który musi być oparty na Ewangelii. I cały Kościół musi uczestniczyć w rozwoju tego nowego języka: takie jest znaczenie synodu.
Jako przewodniczący Komisji Konferencji Biskupów Unii Europejskiej (COMECE) w październiku wziął Ksiądz Kardynał udział w Rzymie w spotkaniu partii prawicowych i centroprawicowych. Kard. Pietro Parolin, żegnając się ze zgromadzonymi, zachęcał ich, by nie traktowali chrześcijaństwa jako supermarketu, z którego można sobie wybierać tylko niektóre wartości. Czy politycy miewają taką pokusę?
Oczywiście. Prawica sięga po chrześcijańskie symbole. Lubi różańce i krucyfiksy, ale nie zawsze ma to coś wspólnego z misterium Chrystusowym. Jest to związane z naszą przeszłą kulturą europejską. Politycy prawicy chcą odwoływać się do kultury, aby ją zachować. To niewłaściwe wykorzystanie religii. Znam również polityków z lewej strony zapewniających, że są oddanymi chrześcijanami, którzy walczą ze zmianami klimatycznymi, ale głosują w Parlamencie Europejskim za uznaniem aborcji za prawo podstawowe i ograniczeniem wolności sumienia lekarzy. To również jest traktowanie religii jak supermarketu.
Można być chrześcijańskim demokratą, socjalistą, ekologiem itd. i nadal być chrześcijaninem. Różnorodność formacji politycznych jest bardzo korzystna dla społeczeństwa. Ale politycy często zachowują swoje preferencje religijne w tajemnicy. W takim przypadku to już nie jest wcale religia, ale osobiste przekonanie. Religia wymaga przestrzeni publicznej, aby mogła się wyrazić.
Czy chrześcijanom nie jest jednak trudniej zaangażować się w politykę?
Po pierwsze, to prawda, że jest mniej chrześcijan. Po drugie, to prawda, że stają się coraz mniej zaangażowani w politykę. Widać to po każdych wyborach. Z drugiej strony oczywiste jest, że przesłanie biskupów już nie dociera do społeczeństwa. Francja doświadcza tego od wielu lat. To konsekwencja tego, że jesteśmy w mniejszości.
Aby pomóc ludziom zrozumieć, o co nam chodzi, musimy podjąć trwały dialog z tymi, którzy nie są już chrześcijanami, albo są chrześcijanami na peryferiach. Jeśli zajmujemy określone stanowiska, to nie dlatego, że jesteśmy konserwatywni, ale dlatego, że wierzymy, iż życie i osoba ludzka muszą być w centrum. Aby móc to mówić, musimy prowadzić dialog i zachować przyjaźń z decydentami lub politykami, którzy myślą inaczej. Nawet jeśli nie są oni chrześcijanami, dzielimy z nimi szczerą dbałość o współpracę dla dobra społeczeństwa. Jeśli nie chcemy żyć w społeczeństwie podzielonym na grupy, musimy być w stanie wysłuchać historii innych.
Czy to oznacza, że Kościół musi ­zaprzestać obrony swoich idei?
Nie, nie o to chodzi. Musimy starać się zrozumieć drugiego, budować mosty ze społeczeństwem. Aby głosić antropologię chrześcijańską, musimy oprzeć się na ludzkim doświadczeniu naszego rozmówcy. Bo choć antropologia chrześcijańska jest wspaniała, wkrótce przestanie być rozumiana, jeśli nie zmienimy naszej metody. A jaki byłby pożytek z tego, że mówimy, jeśli nie jesteśmy słuchani? Czy mówimy dla siebie, aby się upewnić, że jesteśmy po właściwej stronie? Czy po to, by utwierdzić naszych zwolenników? Czy też mówimy po to, abyśmy byli słyszani?
Jakie są warunki wysłuchania ­drugiego człowieka?
Po pierwsze pokora. Sądzę, że nawet jeśli nie dzieje się to świadomie, to Kościół ma wizerunek instytucji, która wszystko wie lepiej od innych. Potrzebuje zatem mnóstwa pokory, inaczej nie będzie w stanie wejść w dialog. To także oznacza, że musimy pokazać, iż chcemy uczyć się od innych. Dam przykład: jestem całkowicie przeciwny aborcji. Jako chrześcijanin nie mogę zająć innego stanowiska. Ale rozumiem również, że żywa jest troska o godność kobiet, a dyskurs, którym posługiwaliśmy się w przeszłości, aby wyrazić sprzeciw wobec ustaw aborcyjnych, nie jest już dzisiaj słyszalny. Co więc jeszcze możemy zrobić, aby bronić życia?
Kiedy jakiś dyskurs traci na znaczeniu, nie wolno nam uparcie go używać, ale musimy szukać innych dróg.
We Francji wielu uważa, że Kościół stracił znaczną część wiarygodności z racji popełnianych w nim przestępstw seksualnych. Jak Ksiądz odnosi się do tego kryzysu?
Przede wszystkim chcę powiedzieć, że te nadużycia są skandalem. Kiedy widzimy liczby przedstawione w raporcie Sauvégo [ogłoszonym 5 października 2021 r. przez Niezależną Komisję ds. Nadużyć Seksualnych w Kościele francuskim], widzimy, że nie jest to wina tylko kilku osób. Gdzieś tkwi błąd systemowy i trzeba się nim zająć. Nie powinniśmy obawiać się szkód i ran, jakie może nam to zadać – są absolutnie niczym w porównaniu z ranami ofiar. Dlatego musimy być bardzo uczciwi i gotowi na przyjęcie kilku ciosów.
Kilka tygodni temu odprawiałem mszę w Portugalii. Był tam mały chłopiec, który służąc do mszy patrzył na mnie, jakbym był dobrym Bogiem. Zdawałem sobie sprawę, że widzi we mnie przedstawiciela Boga, którym w rzeczywistości byłem w czasie liturgii. Molestowanie takich dzieci jest prawdziwym przestępstwem. Jest to o wiele poważniejsze przestępstwo niż to, które popełniłby nauczyciel czy trener sportowy. Fakt, że tolerowano to, by chronić Kościół, boli. Przymykaliśmy na to oko! To jest prawie nie do naprawienia.
Teraz przechodzę do pańskiego pytania. Niektórzy ludzie stracili zaufanie. Aby je odzyskać, w sytuacjach, gdy to jest możliwe, trzeba wykazać się ogromną pokorą. Kiedy ktoś towarzyszy wspólnocie lub osobie, musi pamiętać o zasadzie absolutnego szacunku dla tych, którym się towarzyszy. Nie mogę zlekceważyć nawet jednej osoby. Wydaje mi się oczywiste, że podczas procesu synodalnego wszyscy będziemy mieli na uwadze i w sercu te pytania. Potrzebujemy otwartości na zmianę.
Jeśli błąd jest systemowy, to czy ­potrzebne są zmiany systemowe?
Tak. Rzecz jasna w mojej diecezji, podobnie jak w wielu innych, mamy kartę dobrych praktyk, którą muszą podpisać wszyscy, zarówno księża, jak i świeccy pracujący dla Kościoła. Przed święceniami poddajemy też seminarzystów ośmiu sesjom psychologicznym, mającym na celu wykrycie pedofilii. Robimy wszystko, co w naszej mocy, ale to nie wystarczy. Potrzebujemy Kościoła, który będzie tak skonstruowany, że takie rzeczy nie będą już możliwe.
To znaczy?
Gdyby kobiety i młodzi ludzie mieli istotniejszy głos, te rzeczy zostałyby odkryte dużo wcześniej. Musimy przestać zachowywać się tak, jakby kobiety były marginalną grupą w Kościele. One nie są na peryferiach Kościoła, są w samym jego centrum. I jeśli nie damy głosu tym, którzy są w centrum Kościoła, będziemy mieli duży problem. Nie chcę wchodzić w szczegóły: to pytanie nieuchronnie zostanie zadane na synodzie, w odniesieniu do różnych kultur, w różnych kontekstach. Ale kobiety były za bardzo ignorowane. Musimy ich słuchać, tak jak słuchamy reszty ludu Bożego. Biskupi muszą być jak pasterze słuchający swego ludu. Nie wystarcza, by powiedzieli: „Tak, słyszę was, ale mnie to nie interesuje”. Muszą być w samym środku swojego stada.
Jakie inne zmiany trzeba ­przeprowadzić?
Zmianie musi ulec formacja kleru. Nie może być skupiona tylko na liturgii, choć rozumiem, że seminarzyści przywiązują doń znaczną wagę. Świeccy i kobiety muszą mieć coś do powiedzenia w sprawie formacji kapłanów. Formowanie kapłanów jest obowiązkiem całego Kościoła, więc cały Kościół musi towarzyszyć temu etapowi, z udziałem mężczyzn, tak samotnych, jak żonatych, oraz kobiet.
Po drugie, musimy zmienić nasz sposób patrzenia na seksualność. Do tej pory mieliśmy raczej stłumioną wizję seksualności. Oczywiście nie chodzi o to, by mówić ludziom, że mogą robić wszystko, czy też znieść moralność, ale myślę, że musimy powiedzieć, że seksualność jest darem od Boga. Wiemy o tym, ale czy o tym mówimy? Nie jestem pewien. Niektórzy przypisują wzrost liczby nadużyć rewolucji seksualnej. Sądzę, że jest dokładnie odwrotnie: moim zdaniem najstraszliwsze przypadki miały miejsce przed latami 70.
Księża poza tym muszą być w stanie mówić o własnej seksualności i być wysłuchani, jeśli mają problemy z przeżywaniem celibatu. Muszą mieć możliwość swobodnego mówienia o tym, bez obawy, że otrzymają naganę od swojego biskupa. Jeśli chodzi o księży homoseksualnych, a jest ich wielu, to dobrze by było, gdyby mogli o tym porozmawiać ze swoim biskupem, a ten ich nie potępiał.
Co się tyczy celibatu i życia kapłańskiego, to zadajmy sobie szczerze pytanie: czy ksiądz koniecznie musi być celibatariuszem? Mam bardzo wysokie mniemanie o celibacie, ale czy jest on konieczny? Mam w diecezji żonatych diakonów, którzy wspaniale wypełniają diakonat, w swoich homiliach dotykają ludzi o wiele mocniej niż my, którzy żyjemy w celibacie. Dlaczego nie mielibyśmy mieć żonatych księży? A jeśli jakiś ksiądz nie może dłużej żyć w samotności, musimy umieć go zrozumieć, a nie potępiać.
Jestem już stary, więc nie dotyczy mnie to tak bardzo...
Czy odczuwał Ksiądz Kardynał trudy życia w samotności?
Oczywiście. W pewnych okresach mojego życia było to bardzo wyraźnie odczuwalne. I jest też oczywiste, że każdy ksiądz od czasu do czasu się zakochuje. Pytanie, jak się w takim przypadku zachować. Przede wszystkim trzeba zdobyć się na uczciwość, by się do tego przyznać przed samym sobą, a potem postępować tak, by móc dalej przeżywać swoje kapłaństwo.©
Przełożył: Paweł Bravo
Powyższa rozmowa ukazała się na stronie francuskiego dziennika katolickiego „La Croix”: powszech.net/lacroix.
KARD. JEAN-CLAUDE HOLLERICH (ur. 1958) jest bliskim współpracownikiem papieża. W 2021 r. Franciszek mianował go relatorem generalnym synodu poświęconego synodalności, a w 2019 r. kardynałem. W 1981 r. Hollerich wstąpił do jezuitów. W latach 1985-2011 przebywał z przerwami w Japonii. W 2011 r. został arcybiskupem Luksemburga, a w 2018 r. przewodniczącym Komisji Konferencji Biskupów Unii Europejskiej.","JEAN-CLAUDE HOLLERICH, LOUP BESMOND DE SENNEVILLE",07.02.2022,https://www.tygodnikpowszechny.pl/wiara-i-praktyki-niedzielne-170694
3,NIESZCZEPIONYCH NIKT NIE DYSKRYMINUJE,"Prof. Włodzimierz Wróbel, prawnik: Kiedy w Polsce zaczynamy mówić o poświęceniu się dla innych, spotykamy się zwykle z przychylnością. Być może przypominając, że szczepimy się dla innych, osiągnęlibyśmy lepszy efekt.","MARCIN ŻYŁA: Czy można wprowadzić obowiązkowe szczepienia przeciwko COVID-19?
WŁODZIMIERZ WRÓBEL: Można. Związane z nimi ograniczenie prywatności nie rodzi szczególnych niebezpieczeństw. Nie jest też nadmierną ingerencją w sferę nietykalności cielesnej. W takim duchu wypowiadał się już Europejski Trybunał Praw Człowieka.
A czy się powinno?
Tu trzeba by się zastanowić nad efektywnością przymusu. Każda ingerencja w sferę wolności powinna być usprawiedliwiona.
To jak usprawiedliwiłby Pan tę ingerencję?
W przypadku koronawirusa zagrożenie śmiercią i poważnymi powikłaniami jest bardzo duże. Pandemia podkopuje też inne interesy naszej wspólnoty – myślę o zamykaniu gospodarki albo przeciążeniu systemu ochrony zdrowia i wzroście umieralności, także na inne choroby. To uzasadnia podjęcie kroków, w których jednostka musi zrezygnować z części swojej autonomii i wolności na rzecz innych.
Inna sprawa, że wprowadzenie obowiązku szczepień to jeden z wielu możliwych sposobów walki z pandemią. Być może niewykorzystany jest potencjał innych metod. Tym bardziej że gdy coś jest obowiązkowe, ludzie mogą się temu częściej przeciwstawiać albo utożsamiać ten obowiązek z państwem, którego nie lubią. Mądra władza musi się zastanowić, czy decydując się na to rozwiązanie, nie wyleje dziecka z kąpielą.
To w jaki sposób można opowiadać o szczepieniach np. na Podhalu, o którym piszemy w tym numerze „Tygodnika”? Są tu gminy, gdzie poziom wyszczepienia ledwie przekracza 13 proc.
Akurat Podhale nie kojarzy się z regionem, w którym neguje się potrzebę solidarności społecznej. Zresztą w ogóle w Polsce, kiedy zaczniemy mówić o poświęceniu się dla innych, raczej spotykamy się z przychylnością. Być może właśnie wykorzystując tę wrażliwość, która – wciąż w to wierzę – charakteryzuje nas jako wspólnotę, przypominając, że szczepienie wykonujemy dla innych (rodziny, sąsiadów, mieszkańców naszej miejscowości), osiągnęlibyśmy lepszy efekt.
Do tego jednak trzeba przemyślanej polityki. Podobnie potrzeba jej do przekazania wiedzy o istocie wirusa, który może mutować, zagnieżdżać się w różnych środowiskach i miejscach, jeżeli będzie miał możliwość transferu.
Szczepienia to kolejny przykład sporu – po dyskusjach o różnych wątkach tzw. wojny kulturowej czy kłótni o uchodźców – w którym mierzymy się z lękami. Uzasadnionymi czy nie – to już inna sprawa. Ale na pewno odczuwanymi. Czy państwo ma możliwość, aby te lęki jakoś „objąć”?
Trzeba rozmawiać – to jedyny sposób rozładowania lęku. Zwłaszcza takiego, który ma źródło nawet nie w niewiedzy, lecz w niepewności. Tymczasem udział Polaków w rozmowie o sprawach publicznych jest niewielki.
Przekaz, który byłby najskuteczniejszy, powinien być oparty na idei solidarności społecznej, dbałości jednych o drugich. Kłopot w tym, że od kilku lat sprawowanie władzy przez rząd faktycznie polega na generowaniu strachów i podziałów, mówieniu radykalnym językiem o niektórych grupach społecznych. Trudno, żeby ci sami politycy nagle zamienili się w gołąbki solidarności społecznej. Nikt im nie uwierzy.
Od początku pandemii komunikaty płynące ze strony państwa przypominają nam, że jest ono aparatem przymusu. Ale jest przecież także podstawą wspólnoty. Czy da się o nią zadbać?
To już pytanie o profesjonalizm polityków. To do nich należy tłumaczenie, dlaczego powinniśmy coś robić – w sensie odpowiedzialności moralnej czy społecznej. Takich polityków nam jednak brakuje.
Mało tego: w państwie funkcjonują inne struktury, które oddziałują na naszą świadomość zbiorowego obowiązku. Potężną, ogromną wspólnotą jest Kościół katolicki. Szkoda, że płynące od niego komunikaty są tak niejednoznaczne. Cieszymy się, że jakiś biskup – wreszcie, po tylu miesiącach – zapowiedział, że będzie zachęcał do szczepień. A to przecież powinno było nastąpić już dawno temu.
Wszystko to generuje uczucie niepewności. Ludzie zasadniczo są zdystansowani do państwa, państwo zachęca do szczepień, a proboszcz nie mówi o tym nic. Może więc szczepienia nie są warte takiego zachodu? Zwykle przecież to w kościele najczęściej słyszymy o obowiązkach moralnych. Mamy teraz uwierzyć, że państwo stało się bardziej etyczne od Kościoła?
Jest też kwestia strategii. Może należałoby się zastanowić nad sensem utrzymywania obowiązku noszenia maseczek w sklepach? Dziś jest to przepis masowo naruszany. Jeśli wariant Delta okaże się groźny, łatwiej byłoby wprowadzić taki obowiązek na nowo, niż powiedzieć obywatelom: „OK, to od teraz zaczynamy traktować prawo poważnie”.
Pandemia jest trudna także w tym sensie, że wymaga zrozumienia dość skomplikowanych mechanizmów biologicznych. Dopiero gromadzimy wiedzę na temat wirusa. Na początku nawet od specjalistów mogliśmy słyszeć rozbieżne komunikaty na temat sensowności pewnych zachowań. Było to obiektywne – nie umieliśmy czegoś wytłumaczyć, bo wielu rzeczy nie wiedzieliśmy. Ale przecież teraz możemy już w sposób w miarę pewny mówić o tym, co jest konieczne, a co nie, aby chronić się przed wirusem.
W kilku krajach Europy przeprowadzono kiedyś badania bezpieczeństwa w ruchu drogowym. Okazało się, że tam, gdzie nadmiernie stosowano reguły ograniczenia prędkości – np. znak nakazujący zmniejszyć prędkość stawiano na wieleset metrów przed miejscem, w którym rzeczywiście występowało zagrożenie – ludzie przestawali zwracać na nie uwagę. Tam natomiast, gdzie znaki stawiano z rozwagą i większym zaufaniem do kierowców, okazywało się, że jeżdżą oni bezpieczniej.
Podobny mechanizm działa w zakresie reguł sanitarnych. Widzimy, że jest ich dużo, podejrzewamy że są przesadzone – nawet specjalistom trudno uzasadnić, że to na wszelki wypadek – gdy zaś przyjdzie realne zagrożenie, przestaniemy zwracać na nie uwagę.
Interwencja państwa powinna być ostatecznością?
To po pierwsze. Po drugie, musi jej towarzyszyć jednoznaczny i prosty przekaz.
Ale wprowadzenie obowiązkowych szczepień przeciw covidowi – to byłaby interwencja państwa razy sto.
Tak, ale proszę zwrócić uwagę na to, o czym już dyskutuje się we Francji i Grecji. Rozważa się obowiązkowość szczepień wśród grup, które są najbardziej narażone na transmisję – np. w służbach medycznych. Rozwiązanie nie musi polegać na tym, że będziemy się przymusowo szczepili wszyscy.
Prezydent Emmanuel Macron zapowiedział, że we Francji szczepienia nie będą obowiązkowe, ale osoby niezaszczepione nie będą mogły wejść do kawiarni, centrum handlowego czy placówki medycznej ani podróżować na długich trasach. W efekcie już 1,5 mln Francuzów zapisało się na szczepienia. Władza wysłała komunikat: nie musicie się szczepić, ale jeśli tego nie zrobicie, bardzo utrudnimy wam życie.
Z drugiej strony, w Polsce impulsem do podjęcia szczepień, zwłaszcza przez ludzi młodych, była informacja, że nie wjadą do Chorwacji bez szczepienia. To wystarczyło, żeby wielu ruszyło do punktów szczepień. I nie było dyskusji o segregacji.
Inny przykład. Przez długie miesiące nasze domy pomocy społecznej były odizolowane od świata. Teraz jest już możliwość bezpiecznych odwiedzin w tych domach przez osoby zaszczepione. I to nie jest tak, że wymyślamy kary dla tych, którzy nie chcą się szczepić – realizujemy po prostu głęboką potrzebę tych, którzy od dawna czekają na odwiedziny. Nazywanie tego dyskryminacją osób nieszczepionych to aberracja.

Akcja billboardowa ruchów ­antyszczepionkowych na drogach Podhala, Ustup k. Zakopanego, 16 lipca 2021 r. Fot. MACIEK JONEK DLA „TP”
To, że są ludzie, którzy nie chcą się szczepić, nie może powodować, że zaszczepieni byliby ograniczeni w swoich prawach. Tym bardziej że szczepionka jest powszechna – szczepić się może każdy, i to za darmo.
Przeciwnicy szczepień mówią, że ograniczana jest ich wolność. Nie jest?
Jest! Ale znajdziemy przecież wiele sytuacji, w których nasza wolność jest ograniczana – przypomnijmy sobie, ile było buntu, gdy wprowadzono obowiązek stosowania pasów bezpieczeństwa przez wszystkich w samochodzie. W przypadku pandemii chodzi o coś innego – coś od siebie musimy dać innym. I to coś, co staje się warunkiem funkcjonowania życia społecznego. Nic w tym nadzwyczajnego, że w takich warunkach często trzeba to poświęcenie realizować w znacznie większym zakresie niż wówczas, gdy jest bezpiecznie.
A czy nieszczepieni są dyskryminowani?
Kiedy dobro i potrzeby ludzi można realizować w bezpieczny sposób, a ktoś się nie zgadza na te reguły gry – to nie jest żadna dyskryminacja. Jest to po prostu dostosowanie realizacji pewnych potrzeb – choćby potrzeby uczestniczenia w koncercie czy zjedzenia kolacji w restauracji – w taki sposób, by mogło się to odbywać bezpiecznie dla wszystkich.
To tak, jakby powiedzieć, że ktoś, kto nie potrafi prowadzić samochodu, jest dyskryminowany, ponieważ nie został dopuszczony do ruchu drogowego.
Rozmawiamy o starciu dwóch wartości – dobra wspólnego i wolności jednostki. W obszarze idei już od stuleci akcent pada na tę drugą. Wobec takiego dylematu stajemy głównie w sytuacjach ekstremalnych – wojny, katastrof i zarazy.
To „Tygodnik” pisał niedawno o tym, że jako społeczeństwo nie przeżyliśmy w związku z covidem żałoby. Politycy nie lubią pokazywać, że przegrywają w walce z epidemią. Nie odbyła się więc żadna publiczna debata o tej największej w Europie liczbie osób, które zmarły w Polsce w minionym roku. W sytuacji takich traum – jedną z nich była np. powódź w 1997 r., gdy zalewało Wrocław – ludzie się mobilizują i nie mają problemu z tym, żeby przyjąć na siebie zobowiązania, nawet prawne, do pomocy innym. Ale do naszej świadomości nie dotarła informacja o tym, co się rzeczywiście wydarzyło.
Państwu wciąż brakuje strategii. Ze swojej młodości pamiętam, jak propagowano akcję krwiodawstwa, czyli dobrowolnego działania nakierowanego na ratowanie życia. Był czas, gdy dostawało się zwolnienie z pracy na jeden albo i dwa dni. Jeden z członków mojej rodziny, który chciał się zaszczepić przeciwko covidowi, miał następnego dnia dużo obowiązków w pracy. Mówił, że nie może sobie pozwolić na szczepienie, bo nie wie, jak się będzie czuł. Naprawdę nie stać nas na to, aby każdy zaszczepiony dostawał dwa dni zwolnienia?
A czy ryzyko niepożądanych odczynów poszczepiennych, a nawet śmierci – np. w wyniku skierowania na szczepienie osoby z przeciwwskazaniami – choćby u jednej osoby nie powinno być, co do zasady, argumentem obalającym postulat obowiązkowych szczepień?
Spójrzmy na to inaczej. Na rynek wprowadzana jest gigantyczna liczba nowych farmaceutyków. Zachęcamy ludzi do ich brania. Podajemy leki dzieciom, często nie pytając ich o wiedzę i zgodę. W wielu zawodach wymagamy działań, podejmowania badań czy prowadzenia diagnostyk, które również, w jakimś procencie, mogą stanowić niebezpieczeństwo dla zdrowia. Pamiętam czasy, kiedy wprowadzono na masową skalę rentgen płuc jako technikę diagnostyczną. To przecież też jest ingerencja w ludzki organizm – nawet większa niż szczepionka.
Czytaj także: Aktywny antyszczepionkowiec, bezradny wójt, bierny pleban. I zalękniony, a czasem podejrzliwy obywatel. Ze szczepieniami na Podhalu jest jak wszędzie, tylko trochę bardziej.
  Wydaje się nam czasem, że świat, który tworzymy, jest absolutnie bezpieczny. Ale tak nie jest. Mamy system badań technicznych pojazdów, a i tak zdarzają się wypadki, nawet wtedy, gdy kierowcy jeżdżą bezpiecznie. Istotne, że zagrożenie, z którym się teraz mierzymy, jest znacznie bardziej prawdopodobne – a niekiedy wręcz pewne – niż ryzyko powikłań po szczepionce. Ba, statystycznie można wykazać, ile osób umrze, jeśli nie będziemy się szczepić.
Czy pandemia zmieni nasze myślenie o wolności jednostki?
Niechętnie uczestniczę w debatach, w których ten problem ukazywany jest jako zero-jedynkowy. Czyli albo wolność, albo komunitaryzm bądź dyktatura większości nad jednostką. Takie ustawianie debaty jest lenistwem umysłowym. Świat, w którym funkcjonujemy, jest skomplikowany i wymaga daleko idących rozróżnień.
A wracając do pytania: już się zmieniliśmy. I zmienimy się jeszcze bardziej. Po pandemii będziemy w pewnym stopniu – mam taką nadzieję – ograniczali swoją wolność dla dobra innych. Oczywiście na określonych warunkach. Dyskusja powinna się toczyć wokół stopnia takiego poświęcenia. Ostatnie miesiące uświadomiły nam z całą mocą, że coś, co rozgrywało się we Wrocławiu podczas powodzi, może się stać udziałem każdego obywatela tego państwa. Na masową skalę musieliśmy sobie odpowiedzieć na pytanie: czy ja od siebie mam dać coś innym? I czy w takim razie można mnie do tego zmusić? Ale zgoda na szczepionkę nie ma nic wspólnego z pełną rezygnacją z naszej autonomii. ©℗
PROF. WŁODZIMIERZ WRÓBEL jest kierownikiem Katedry Prawa Karnego Uniwersytetu Jagiellońskiego oraz sędzią Sądu Najwyższego. W 2020 r. Fundacja Court Watch Polska wyróżniła go tytułem Obywatelskiego Sędziego Roku.","WŁODZIMIERZ WRÓBEL, MARCIN ŻYŁA",19.07.2021,https://www.tygodnikpowszechny.pl/nieszczepionych-nikt-nie-dyskryminuje-168401
4,"PEDOFILIA, NADUŻYCIA, ROZBIERANE SPOWIEDZI. KOŚCIÓŁ WE FRANCJI BEZSILNY WOBEC KRYZYSU.","PRZED CZASEM | We francuskim Kościele kardynał przyznał się do pedofilii, a biskup uprawiał rozbierane spowiedzi. Skandal goni skandal. Czy ten kryzys jest do przezwyciężenia?","SPECJALNIE DLA CIEBIE – PRZED CZASEM. CZYTASZ TEN ARTYKUŁ WCZEŚNIEJ, BO MASZ DOSTĘP DO NASZEGO SERWISU. DZIĘKUJEMY!
Zachowałem się nagannie wobec 14-letniej dziewczynki 35 lat temu, kiedy byłem proboszczem. Moje czyny z pewnością wywołały u niej poważne i trwałe konsekwencje. Postanowiłem przerwać milczenie. Oddaję się do dyspozycji sprawiedliwości, zarówno świeckiej, jak i kościelnej. Ją samą i jej rodzinę proszę o przebaczenie”. Wyznanie 78-letniego kardynała Jean-Pierre’a ­Ricarda wstrząsnęło 120 biskupami zgromadzonymi od 3 do 8 listopada w Lourdes na jesiennym zebraniu plenarnym konferencji episkopatu. Tym bardziej że dwukrotnie był jej przewodniczącym (­2001-2007) i wielu z obecnych księży otrzymało święcenia z jego rąk. Co więcej, były arcybiskup Bordeaux, który trzy lata temu przeszedł na emeryturę, jest członkiem Dykasterii Nauki Wiary, organu kurii rzymskiej odpowiedzialnego m.in. za rozpatrywanie przypadków pedofilii w Kościele, uznanej za delicta ­graviora – przestępstwa najpoważniejsze.
Mianowany kardynałem w 2006 r., jest jednym ze 127 kardynałów elektorów uprawnionych do wyboru papieża. To także czwarty kardynał zamieszany w afery pedofilskie – po Austriaku Hermannie Groërze (Wiedeń), Brytyjczyku Keicie O’Brienie (Edynburg) i Amerykaninie Theodorze McCarricku (Waszyngton).
„To przyznanie się do winy było dla nas szokiem. Możemy tylko sobie wyobrazić zdumienie wszystkich katolików we Francji” – wyznał bp Éric de Moulins-­-Beaufort, przewodniczący episkopatu, po przeczytaniu listu od kardynała Ricarda podczas naprędce zaimprowizowanej, na dzień przed zamknięciem obrad, konferencji prasowej.
Ofiara przerywa milczenie
Za ujawnieniem afery stoi dominikanka Véronique Margron, teolożka, psycholożka i przewodnicząca Konferencji Zakonów Francji, od lat zaangażowana w niesienie pomocy ofiarom agresji i nadużyć seksualnych kleru. To ona, wraz z biskupem Érikiem de Moulins-Beaufortem, w 2018 r. powołała do życia Niezależną Komisję ds. Nadużyć Seksualnych w Kościele (Commission indépendante sur les abus sexuels dans l’Église, CIASE).
Tekst ukaże się w wydaniu papierowym ""TP"" 15 listopada 2022 r.
Złożona z 22 ekspertów, po dwóch i pół roku prac opublikowała liczący ponad 2 tys. stron raport o rozmiarach pedofilii w Kościele francuskim, liczbę jej ofiar w latach 1950-2020 szacując na 330 tys. (216 tys. z rąk księży i zakonników, reszta – laików pracujących na rzecz Kościoła). Na fali wstrząsu wywołanego tym raportem w listopadzie 2021 r. episkopat uznał swoją „odpowiedzialność instytucjonalną”, jak również systemowy charakter przemocy seksualnej wobec dzieci. Obiecał reformę i zadośćuczynienie ofiarom.
Ofiara kardynała Ricarda zgłosiła się do siostry Véronique Margron kilka miesięcy później, w lutym 2022 r. Zdecydowała się opowiedzieć jej swoją historię, wstrząśnięta informacją, że kardynał został mianowany przez Rzym opiekunem wspólnoty katolickiej Ogniska Miłości (Foyers de Charité), w której doszło do poważnych przypadków przemocy seksualnej księży wobec konsekrowanych świeckich. Po gremialnym odwołaniu dyrekcji międzynarodowego ruchu kardynałowi powierzono misję zmiany sposobu zarządzania wspólnotą i wysłuchania ofiar.
„Kobieta, która teraz ma ok. 50 lat, poprosiła mnie o znalezienie sposobu na skłonienie kardynała do ustąpienia ze stanowiska. Poinformowałam o wszystkim przewodniczącego episkopatu. Po kilku dniach kard. Ricard oznajmił swoją dymisję” – ujawniła Margron.
„Bardzo prawdopodobne, że minimalizuje on znaczenie zarzucanych mu czynów, jak większość przestępców seksualnych. Ofiara wyznała mi, że musiała przejść przez gruntowną psychoterapię” – stwierdziła siostra Margron na antenie radia France Inter. Jej zdaniem jest „moralnie nie do przyjęcia”, by kardynał zachował swój tytuł. „Naiwnością jest wierzyć sprawcom na słowo, niesie to ze sobą ryzyko poplecznictwa. Trudno jest jednak zwalczać ten etos naiwności oparty na zaufaniu, będącym wszak podstawą kultury chrześcijańskiej” – dodała.
We wtorek 8 listopada prokuratura w Marsylii wszczęła z urzędu dochodzenie w sprawie „agresywnej napaści seksualnej”, by wstępnie zweryfikować fakty, łącznie z ich datowaniem. Wysłucha ofiarę i jej powierników. Ma też dociekać potencjalnego istnienia innych ofiar.
Ze swojej strony Watykan również zapowiedział przeprowadzenie dochodzenia.
Wciąż zmowa milczenia
Oburzenie katolików we Francji jest tym większe, że to kolejny skandal, który wstrząsa Kościołem w ich kraju.
„Targają nami sprzeczne uczucia złości, wstydu, bezsilności, niedowierzania, być może nawet wzajemnej nieufności. Wyczuwamy gniew, zniechęcenie i znużenie wiernych, którzy wątpią w naszą wolę położenia kresu praktykom umożliwiającym i tuszującym nadużycia” – stwierdził biskup de Moulins-Beaufort 3 listopada na otwarciu obrad episkopatu.
Odniósł się w ten sposób do skandalu, który wybuchł 14 października w związku z ujawnieniem rozbieranych spowiedzi uprawianych przez emerytowanego biskupa diecezji Créteil Michela Santiera w latach 90. XX wieku, wówczas jeszcze księdza. Ten zaangażowany w dialog międzyreligijny i aktywnie działający w ruchach charyzmatycznych duchowny został oskarżony w marcu 2019 r. przez dwóch młodych mężczyzn o „podglądactwo” i „nadużycie władzy duchowej” (obaj brali udział w rocznym kursie Szkoły Modlitwy dla 18-30-latków, której Santier był dyrektorem).
Prałat przyznał się do zarzucanych mu czynów, zarzekając się, że to jedyne przypadki. Tymczasem już trzy kolejne osoby twierdzą, że padły jego ofiarą.
Opinię publiczną oburzyła nie tylko instrumentalizacja sakramentów do celów seksualnych, lecz także zatajenie tego wykroczenia przez hierarchów Kościoła. Oficjalnie bowiem biskup Santier podał się do dymisji w czerwcu 2020 r. ze względów zdrowotnych. Po hospitalizacji z powodu ciężkiego przebiegu covid uzasadnienie brzmiało wiarygodnie. Papież zaakceptował jego dymisję po trzech miesiącach, a sankcje dyscyplinarne – „życie modlitwy i pokuty” – nałożono dopiero ponad rok później, w październiku 2021 r. Biskup pozostał na stanowisku przez pół roku, do czasu nominowania w styczniu 2021 r. jego następcy biskupa Dominique’a Blancheta, którego nie poinformowano o sytuacji. Prawdziwe powody odejścia Santiera zostały ujawnione w prasie dopiero ostatnio.
„W sposobie potraktowania sprawy biskupa Santiera doszło do poważnych niedociągnięć, błędów, dysfunkcjonalności na wielu poziomach – przyznał przewodniczący episkopatu Éric de Moulins-Beaufort na zakończenie zebrania plenarnego. – Zarówno w prawie cywilnym, jak i kanonicznym nie istnieje obowiązek upublicznienia sankcji. Jednak w przypadku biskupa, który jest osobą publiczną, informacje nt. dyscyplinarnych środków eklezjalnych muszą być podawane do wiadomości ogółu systematycznie” – uznał.
To tsunami!
„W sumie jedenastu francuskich biskupów jest w różnej mierze zamieszanych w pedofilię: ośmiu zostało oskarżonych o przemoc wobec nieletnich, z czego pięć przypadków jest powszechnie znanych. Postępowania sądowe są bądź były w toku. W jednym przypadku sprawa została umorzona. W przypadku trzech pozostałych trwa dochodzenie – wyjaśnił biskup de Moulins-Beaufort 7 listopada. – Natomiast trzem innym biskupom postawiono zarzuty niezgłoszenia wymiarowi sprawiedliwości przypadków pedofilii w ich diecezjach” – sprecyzował. Jeden już nie żyje, jeden został uniewinniony, a jeden dostał wyrok ośmiu miesięcy w zawieszeniu.
CZYTAJ WIĘCEJ
KOŚCIÓŁ A PEDOFILIA: ZOBACZ SERWIS SPECJALNY >>>
Przewodniczący episkopatu podkreślił „wielką różnorodność sytuacji, popełnionych czynów i postawionych zarzutów”. „Mamy świadomość, że zaufanie, jakie wierni pokładali w swoich duszpaste­rzach, jest nadwątlone. A u niektórych, być może nawet u wielu, unicestwione – oświadczył. – Ani święcenia, ani zaszczyty nie chronią nas przed popełnianiem błędów, czasem bardzo poważnych w oczach sprawiedliwości państwowej. W każdym drzemią ciemne siły, nie zawsze dające się okiełznać”.
„Nie podejrzewaliśmy, że problem dotyka tak wielu biskupów. To niemalże 10 proc. episkopatu – zauważa Marie-Jo Thiel, profesor etyki na wydziale teologicznym Uniwersytetu w Strasburgu. – Nikt w Kościele nie jest bez skazy. Oskarżenia wobec biskupów dotykają samego DNA kapłaństwa, gdyż oni jedyni posiadają pełnię sakramentu święceń. Nigdy wcześniej nie widziałam ich tak poruszonych – przyznaje. – Afera Santiera stała się paradygmatem systemowego kryzysu Kościoła, wcześniej negowanego przez niektórych biskupów. To kropla, która przepełniła czarę. Balansowaliśmy na skraju przepaści, teraz w nią wpadliśmy”.
„Mam wrażenie, że mamy do czynienia z tsunami, które bezustannie niweczy wszelkie nasze wysiłki zreformowania Kościoła od wewnętrz. To syzyfowa praca – wtóruje jej dominikanka Véronique Margron. – Jak odbudować zaufanie, gdy całkiem legło w gruzach?”.
Kościół tonie na własne życzenie
„Kościół reaguje dopiero wtedy, gdy jest pod ścianą. Skandali wokół księży i zakonników jest tak wiele, że spowszedniały – uważa Olivier Savignac, założyciel stowarzyszenia walki z pedofilią w Kościele Parler et Revivre. – W przypadku biskupów mamy jednak do czynienia ze strąceniem z piedestału samej wizytówki Kościoła. To nowy i porażający symbol. Dopóki Kościół nie wybierze linii przejrzystości, prawdy za wszelką cenę i zerowej tolerancji postulowanej przez papieża Franciszka, dopóty będzie wisiało nad nim widmo upadku”.
„Przy tych wszystkich sprawach, które wychodzą na jaw, Kościół nie musi się nawet obawiać akcji sądowych ze strony stowarzyszeń ofiar. Sam tonie” – podsumowuje Nanou Couturier, założycielka Stowarzyszenia Wykorzystanych Seksualnie przez Kościół „Wszyscy Razem”, ofiara molestowania ze strony trzech ojców marystów.
Natomiast teolożka Anne Soupa jest przeświadczona o konieczności głębokich reform prawa kanonicznego, by położyć kres systemowemu charakterowi nadużyć w Kościele. „Trzeba pilnie otworzyć kapłaństwo, w tym episkopat, na kobiety. Nie jest to możliwe bez udziału Watykanu” – uważa, wzywając biskupów Francji do zbiorowej dymisji.
Biskupi „wstrząśnięci i zdeterminowani”
„Kościół jest zdeterminowany i przepełniony wolą transparentności. Toczy się pewien proces, który wymaga odwagi, nawet jeśli nie wszyscy tę odwagę posiadają” – stwierdził papież Franciszek w samolocie z Bahrajnu do Rzymu, zapytany 6 listopada (a zatem przed rewelacjami na temat kardynała) o afery pedofilskie we Francji. Wezwał też do pozbycia się „brzydkiego nawyku ukrywania wszystkiego”.
„Ta kolejna odsłona nieuczciwości i tuszowania prawdy ze strony kościelnych duszpasterzy jest wielkim rozczarowaniem” – nie ukrywa ks. Hans Zollner, członek Papieskiej Komisji ds. Ochrony Nieletnich.
„Z samej natury swego urzędu apostolskiego biskupi zależą bezpośrednio od Stolicy Apostolskiej. Procedury, które ich dotyczą, są złożone i czasochłonne. Zobowiązujemy się do współpracy z Watykanem, aby je wyjaśnić i uprościć. Postanowiliśmy też powołać Radę Monitorującą, abyśmy nie musieli stawiać czoła tym sytuacjom sami i w naszym własnym gronie” – napisali francuscy biskupi w liście do wiernych zatytułowanym „Wstrząśnięci i zdeterminowani”.
Złożona z prawników, psychologów i laickich ekspertów rada będzie udzielać kompleksowej pomocy biskupowi, w którego diecezji ksiądz jest oskarżony o pedofilię. Do końca roku ma też powstać, zgodnie z rekomendacjami komisji CIASE, krajowy kanoniczny trybunał karny do osądzania czynów popełnionych przez księży.
„Kondycja ludzka jest, jaka jest: nikt nie jest wolny od poważnych i dramatycznych błędów. Jednak możemy i chcemy wzmocnić procesy w Kościele, które ograniczą je do minimum i odpowiednio potraktują, gdy te się pojawią” – zadeklarowali w swoim liście biskupi.
A biskup Éric de Moulins-Beaufort na zakończenie dodał: „Nie mamy złudzeń, że droga do uzdrowienia będzie długa. Mamy odwagę wierzyć, że warto ją podjąć. I zapewniamy, że nią podążamy”.
Rok temu biskupi też postanawiali poprawę. Czy tym razem wystarczy skandali, by dobre intencje stały się rzeczywistością?",MARTA KIEŁCZEWSKA-KONOPKA,11.11.2022,https://www.tygodnikpowszechny.pl/pedofilia-naduzycia-rozbierane-spowiedzi-kosciol-we-francji-bezsilny-wobec-kryzysu-181403
5,PARADA NIERÓWNOŚCI,"ADAM BODNAR, RZECZNIK PRAW OBYWATELSKICH: W mojej pracy widzę bardzo wyraźnie, że na potępianiu „ideologii” cierpią konkretni ludzie. Podejmują próby samobójcze, cierpią psychicznie, bywają fizycznie prześladowani, emigrują.","MICHAŁ OKOŃSKI: Co ja widzę na Pańskim biurku – „Lech Kaczyński. Biografia polityczna” Sławomira Cenckiewicza?
ADAM BODNAR: Wdałem się w intensywną dyskusję na Twitterze z Januszem Kowalskim, wiceministrem aktywów państwowych, który jest jej współautorem. Zaproponowałem mu lekturę mojej książki „Obywatel PL”, w której jest kilka przemyśleń na temat nadzoru nad spółkami Skarbu Państwa. Nie dość, że podjął rękawicę, to jeszcze przysłał mi tę biografię z dedykacją.
No to mam odpowiedź na jedno z pytań: czy jest nadzieja na podniesienie poziomu debaty publicznej w kraju?
Bardzo miły gest. I oczywiście zamierzam książkę przeczytać. Ciekawe, co napisali o zakazie parady równości w Warszawie za prezydentury Lecha Kaczyńskiego.
No to mam od razu odpowiedź na pytanie kolejne: czy to prawda, że jest Pan rzecznikiem głównie osób LGBT+?
A tutaj trafił pan kulą w płot. Moja polemika z panem ministrem była w obronie nie osób LGBT+, tylko „Tygodnika Powszechnego”. On skrytykował artykuł Kaliny Błażejowskiej, która analizowała obecność tej tematyki w kampanii wyborczej: mówił, że założyciel „TP” kardynał Sapieha w grobie się przewraca, a ja przypomniałem mu o zakazie dyskryminacji i świetnej akcji „Przekażcie sobie znak pokoju”.
Polemiki to w ogóle Pana specjalność. Te z rzecznikiem praw dziecka są doprawdy malownicze.
Jedną z pierwszych rzeczy, jakie zrobiłem po wyborze pana Mikołaja Pawlaka na urząd rzecznika praw dziecka, było zaproszenie go do rozmowy na temat jego projektu wprowadzenia alimentów natychmiastowych. Ja w ogóle uważam się za człowieka otwartego na dialog. Jak kiedyś „Gazeta Polska” czy „Sieci” poprosiły o wywiad – chętnie udzieliłem. Ale trudno, żebym się nie odzywał, jeśli rzecznik praw dziecka kłamie, że nie interesowałem się sprawą pedofilii w sopockiej Zatoce Sztuki, skoro zajmowałem się nią konsekwentnie od 2015 r. Podobnie rzecz się ma ze sporem wokół edukacji seksualnej: dlaczego mam przyjmować spokojnie uwagi typu: „Ręce precz od łóżek naszych dzieci”?
Jeszcze jedno pytanie Pan uprzedza: dlaczego ten temat stał się centralną kwestią w kolejnej kampanii wyborczej?
Bo działa na społeczne lęki i emocje. Bo w narracji środowisk prawicowych udało się połączyć problem homoseksualizmu z pedofilią i jeszcze z edukacją seksualną. Ci, którzy ulegają tej narracji, boją się nie osób homoseksualnych jako takich, tylko jakiejś bezosobowej „ideologii LGBT”. A jeśli boją się osób homoseksualnych, to dlatego, że uwierzyli w opowieść o tym, że mogą skrzywdzić ich dzieci. Problem w tym, że mówienie o związku między homoseksualizmem a pedofilią to brednia.
Widzę też inne skojarzenie: pedofil to ksiądz, nie osoba homoseksualna. W kontekście pedofilii mówi się głównie o ludziach Kościoła.
Sprawcy pedofilii ponoszą w Polsce indywidualną odpowiedzialność. Jeżeli zostali złapani, nie ma znaczenia: ksiądz czy nie ksiądz. Dużym tematem jest oczywiście kwestia odpowiedzialności instytucjonalnej Kościoła, ale widać tu zmiany i dlatego nie zgadzam się z głosami, że od czasu pierwszego filmu Sekielskich nic się wydarzyło. Sąd Najwyższy wydał np. ostateczny wyrok w sprawie milionowego zadośćuczynienia, które chrystusowcy mają zapłacić ofierze jednego z członków tego zakonu. Być może powodem, dla którego temat tak porusza opinię publiczną, jest pytanie, na ile osoby mające jakąś wiedzę na temat sprawców dotąd niewykrytych nadają ich sprawom bieg, a na ile próbują ich kryć – to temat drugiego filmu Sekielskich.
Czytaj także: Kalina Błażejowska: Eksperyment na polskiej rodzinie
Mówiąc o Kościele i pedofilii, nie chciałbym jednak generalizować. Przyznam, że było dla mnie odkryciem uświadomienie sobie stopnia autonomii poszczególnych diecezji. Widzę, że abp Wojciech Polak może stawać na głowie, mówić najpiękniejsze rzeczy, wspierać działalność „Zranionych w Kościele”, ale to się nie musi przekładać na rzeczywistość, powiedzmy, Kościoła kaliskiego. A jeżeli gdzieś lokalny biskup czy proboszcz jest znajomym lokalnego prokuratora, przedstawiciele państwa mogą mieć skrępowane ręce.
Pan co najmniej parę razy pisał po filmie Sekielskich do prokuratury.
Dostawałem formalne odpowiedzi, które niewiele zmieniały.
A do kurii biskupich Pan pisze?
Metropolitę krakowskiego pytałem np. o sprawę zwolnionych pracownic jego biura prasowego. Zastrzegłem, że sprawy wewnątrzkościelne nie należą do moich kompetencji, ale jednak chciałbym sprawdzić, czy nie doszło do dyskryminacji. Dostałem kompleksową odpowiedź.
Czasem sobie myślę, że w dziwnym kraju żyjemy. Kościół ma potężną pozycję, władze starają się dobrze żyć z biskupami, a wielu katolików ma poczucie, że są dyskryminowani ze względu na wyznawaną wiarę: że się ich wyszydza w mediach albo w miejscach pracy.
Jeżeli dostajemy takie sygnały, to je podejmujemy. Zawsze zajmujemy się atakowanymi świątyniami czy księżmi. Przygotowaliśmy też raport „Dyskryminacja ze względu na wyznanie w miejscu pracy”. Kiedy zajmowaliśmy się głośną sprawą pracownika Ikei, zwolnionego za homofobiczne wypowiedzi motywowane Biblią, mówiłem, że zdaję sobie sprawę, iż miejsce pracy może być nadmiernie sekularne. Tamten przypadek był jednak specyficzny. Po pierwsze, ów pracownik podpisał deklarację, że będzie szanował panujące w firmie zasady, po drugie, nawet po tych wypowiedziach dawano mu szansę. Inspekcja Pracy nie wykazała w działaniu Ikei żadnych nieprawidłowości.
Jeśli pan czytał książkę „Obywatel PL”, wie pan, że mimo przyklejanej mi gęby „lewaka” o Kościele wypowiadam się z szacunkiem. Ba, zysk ze sprzedaży tej książki idzie na Kamiliańską Misję Pomocy Społecznej.
Dziwny kraj, w którym ludzie uważani za lewaków zapewniają, że szanują Kościół.
Dziwny kraj, w którym lewica nie podejmuje tematów wielu podstawowych wykluczeń. Nie zastanawiał się pan nigdy nad tym, dlaczego to przede wszystkim Kościół zajmuje się w Polsce hospicjami? Jak ludzie chcą umierać w godnych warunkach, to się tym tematem nie zajmujemy, bo jest za mało progresywny? Dobrze, że walczymy ze śmieciówkami i prekariatem, ale tymi najbardziej wykluczonymi w Polsce, żyjącymi w skrajnym ubóstwie albo w kryzysie bezdomności, zajmują się przede wszystkim instytucje kościelne.
W ogóle jak mówimy o prawach człowieka, to przecież nie mówimy o wartościach progresywnych i zachodnich, tylko o wartościach zapisanych w naszej konstytucji i wynikających z doświadczenia czasów, w których były łamane – mowa o tym w preambule. Dlaczego Grzegorz Przemyk, zamordowany w stanie wojennym student, ma być bohaterem prawicy? Dlaczego bohaterami prawicy, i to często skrajnej, są „żołnierze wyklęci”? Nie mówię o zbrodniarzu „Burym”, ale o ludziach, których torturowano i którzy ginęli w stalinowskich więzieniach. Dlaczego Witold Pilecki, który ryzykował życiem, aby odkryć tragedię Auschwitz, nie jest na sztandarach lewicy?
Coś zresztą panu przeczytam, z programu pewnej partii politycznej. „Zainicjujemy rozwiązania legislacyjne, podniesiemy obowiązujące standardy w Kodeksie pracy, pracodawcy będą przeprowadzać ankiety dotyczące wynagrodzeń co dwa lata w celu zapobiegania nieuzasadnionym różnicom wynagrodzeń zatrudnienia kobiet i mężczyzn”. Zgadnie pan, jaka to partia?
Żeby zagadka nie była za łatwa, muszę odpowiedzieć: „PiS”.
I będzie to dobra odpowiedź. Aktualny program partii, o której się mówi, że tematom genderowym jest nieprzyjazna. Partii, która odpowiedziała na postulaty lepszych standardów opieki okołoporodowej, a ostatnio doprowadziła do nowelizacji ustawy o przeciwdziałaniu przemocy wobec kobiet – wprowadzenia zasady izolacji sprawcy od ofiary, nawet jeśli wiąże się to z nakazem wyprowadzki z własnego mieszkania. Partii, która potrafi zachowywać się pragmatycznie: rozwiązywać problemy albo przejmować postulaty rywali, choć jest bardzo wstrzemięźliwa wobec praw kobiet na poziomie ideologicznym.
Politycy opozycji uczą się na własnych błędach?
Jeżeli dopiero w połowie 2020 r. czytam w „Gazecie Wyborczej” tekst jednego z liderów rządu Donalda Tuska – mam na myśli Bartłomieja Sienkiewicza – po którym mam poczucie, że zaczyna rozumieć Polskę, to z jednej strony się cieszę, a z drugiej myślę, co robił wcześniej. Nie czytał analiz Macieja Gduli o „dobrej zmianie” w Miastku? Nie zauważył, że emigracja ma swoje konsekwencje, takie jak drenaż mózgów czy podział w rodzinach? Że Polska wielkich miast nie jest tym samym co Polska miasteczek? Że PiS nie jest partią reprezentującą ludzi, którzy mają mniejszą świadomość obywatelską, tylko raczej grupę obywateli, którzy mają potrzebę bycia zauważonymi i obdarzonymi uznaniem?
O, zapalił się Pan.
Widzi pan tę mapę za moimi plecami? Pinezki oznaczają miejscowości, które odwiedziłem jako rzecznik. Ponad 200.
Dużo. Jaką Polskę zasłaniają?
W „Tygodniku” akurat nie będziecie zaskoczeni odpowiedziami. Piszecie np. o wykluczeniu transportowym. Albo o wykluczeniu seniorów czy osób z niepełnosprawnościami. Ale jak pan pyta o polityków opozycji: ja bym powiedział, że wszystkie partie za mało się otwierają na świat. Logika duopolu powoduje myślenie w kategoriach ciągłego sporu, a nie w kategoriach rozwiązywania problemów. Za politykami nie stoją też porządne zaplecza intelektualne. A na stronie Instytutu Obywatelskiego, czyli think tanku PO, ostatnie analizy pochodzą sprzed dwóch lat.
Czytaj także: Andrzej Stankiewicz: Pułapka na tęczę
Wie pan, chodzę do Sejmu i Senatu i składam sprawozdania roczne.
Wiem, widuję te puste ławy rządzących.
Nie tylko rządzących. Często jest tak, że idę korytarzem, spotykam jakiegoś parlamentarzystę opozycji, który klepie mnie po plecach i mówi: „Panie rzeczniku, dobrą pracę pan robi, gratuluję, ale ja już muszę iść”. Myślę sobie wtedy: „Ale zaraz, przecież to, co ja sygnalizuję, jest dla niego festiwalem okazji”. Na komisjach i na posiedzeniach plenarnych można zadawać mi pytania, a tu co? Pytań o przemoc policji brak. O sytuację w więzieniach brak. O DPS-y brak. O wykluczenie transportowe brak. O różne sprawy lokalne. Przecież to wszystko mogą być kampanijne ściągawki.
Bo tak w ogóle to chciałem zapytać, czy mam iść głosować 28 czerwca. Ustawa, na mocy której wybory zostaną przeprowadzone, wydaje się niekonstytucyjna nawet dla laika.
Na pana miejscu zważyłbym dwie racje, konstytucyjną właśnie, ale też polityczną. Dla niektórych naruszenie konstytucji, z jakim mamy do czynienia, jest na tyle istotne, że mogą nie chcieć do tego przykładać ręki. Inni znowu powiedzą, że doszło jednak do politycznego porozumienia ponad podziałami, które umożliwia wybór prezydenta, i że to pozwala uleczyć konstytucyjne rany.
Nie boi się Pan, że każdy przegrany może podważać ważność wyborów?
Jeśli się już zdecydował wziąć udział, będzie mu trudno, no chyba że uderzy w kwestie czasu antenowego w mediach publicznych, gdzie przewaga prezydenta nie pozwala mówić o równości. Większym problemem są ewentualne protesty tych, którym trudno będzie głosować, bo np. w ostatniej chwili ze względu na pandemię w ich gminie wybory będą korespondencyjne, a oni nie zdążą dopełnić formalności. Podobnie za granicą, gdzie ze względu na odległości, np. w krajach tak wielkich jak Kanada, może nie starczyć czasu na obieg przesyłek. A zupełnie odrębna kwestia dotyczy biernego prawa wyborczego.
Nie rozumiem.
Ustawa, która umożliwia głosowanie 28 czerwca, pozwoliła wymienić tylko jedną kandydatkę. Dlaczego? Przecież teoretycznie pan też mógłby w nowej sytuacji wyrazić wolę kandydowania. Ma pan skończone 35 lat i pełnię praw publicznych?
Mam. Bardzo to lubię.
Tylko nie ma pan możliwości zebrania stu tysięcy podpisów w 7 dni. Do tego trzeba być kandydatem partii z ogólnopolskimi strukturami.
W świetle konstytucji mamy do czynienia z całkowicie nowymi wyborami, a w związku z tym wszyscy powinni mieć równe prawa. A tu prawa są nierówne już w punkcie startu, zaś przywileje kandydatów, którzy zgłosili się do poprzednich, są oczywiste. Przed naszą rozmową przeczytałem stanowisko Fundacji Batorego w tej sprawie i się zirytowałem. Napisali, że „ustawodawca nie zapewnił równych szans wszystkim kandydatom”, a potem przeszli do krytyki TVP. Dlaczego zajmują się tylko kandydatami? A co z równymi szansami jakichś 20 milionów obywatelek i obywateli, którzy teoretycznie też mogliby chcieć kandydować? To jest ważne, bo chodzi o poszanowanie pryncypiów, nawet jeśli politycznie mogą nie mieć znaczenia.
Ciekawe, że nie mówi Pan o tym, że głosowanie może być dla mnie niebezpieczne.
Wierzę, że PKW i gminy zrobią wszystko, co w ich mocy, aby pod względem sanitarnym zabezpieczyć wybory. Ale liczę się też z tym, że w ciągu najbliższych dni może zostać wprowadzony stan nadzwyczajny i wyborów nie będzie.
Przecież mówił Pan, że jest porozumienie polityczne.
A jedna ze stron tego porozumienia nie może wywrócić stolika? Przypomnieć, że przecież wszyscy się tego domagaliśmy? Powiedzieć: przepraszamy, krzywa się nie spłaszcza, a zachorowań jest więcej niż wtedy, kiedy wybory nie mogły się odbyć?
Wprowadzenie stanu nadzwyczajnego i nieorganizowanie wyborów, nawet jeśli związane raczej ze spłaszczeniem krzywej poparcia dla kandydata władzy, może pozwolić ograniczyć rozwój pandemii.
Dlatego w takiej sytuacji nie będę protestował. Uważam, że od tygodni żyjemy w sytuacji, która uzasadnia wprowadzenie stanu nadzwyczajnego. I nie warunkuję tej opinii od tego, któremu z kandydatów się spodoba, a któremu zaszkodzi. Próbuję myśleć w kategoriach konstytucyjnych.
Czyli nie powinno być tych wyborów.
Uważam, że powinniśmy byli doczekać do 6 sierpnia i końca kadencji Andrzeja Dudy, a potem ogłosić wybory od nowa, z równymi szansami dla wszystkich i zbieraniem podpisów od zera. Być może wprowadzając mechanizm odszkodowań dla kandydatów, którzy ponieśli w ostatnich miesiącach wydatki i nie ze swojej winy nie mogli do wyborów przystąpić. I pod warunkiem, że epidemia by wygasła.
W ramach akcji Hot16Challenge2 rapował Pan m.in.: „Konstytucja to dla mnie wersy modlitwy”. Ja to rozumiem tak, że ustawę zasadniczą traktujemy jak świętość i dogmat. Tylko problem ostatniego czasu polega na tym, że nie mamy Kongregacji Nauki Wiary, która by ten dogmat interpretowała.
Naukowcy, środowiska prawnicze, sędziowie są w ogromnej większości zgodni w swoich interpretacjach konstytucji. Tylko muszą się mierzyć z jej wulgaryzacją, czytaniem na opak albo literalnie, bez zrozumienia ducha i istoty. No i z tym, że nie ma tej niezależnej instytucji, która mogłaby wydać ostateczny sąd. Ale jak pan wspomniał Kongregację Nauki Wiary… Czy ona nie mówi, że powinien być szacunek dla osób homoseksualnych?
Mówi.
W Polsce jakoś nie słyszę o tej interpretacji.
Moim zdaniem ona jest obowiązująca.
A te wszystkie słowa o „tęczowej zarazie”?
Ich autorzy mówią, że nie potępiają grzeszników, tylko grzech. Albo ideologię.
Rozwodnicy, mam wrażenie, nie są potępiani równie ostro, przeciwnie: szuka się im drogi powrotu do sakramentów, choć przecież też grzeszą. Co gorsza – i w mojej pracy widzę to bardzo wyraźnie – na potępianiu grzechu czy ideologii cierpią konkretni ludzie. Podejmują próby samobójcze, cierpią psychicznie, bywają fizycznie prześladowani, emigrują.
Pan mówi: konstytucja jest dla mnie jak wersy modlitwy, ale konstytucja mówi, że może ją interpretować Trybunał Konstytucyjny. Co robić, kiedy Trybunał przestał być niezależny?
Nie będzie efektownej odpowiedzi: liczyć na to, że kiedyś odzyska znaczenie. Może to zajmie 10 lat, może 20, ale kiedyś znów będziemy mieli arbitra niezależnego od władzy wykonawczej i ustawodawczej.
A teraz?
Wielką rolę mają sądy, które robią, co mogą, podejmując np. uchwały w większych składach i stosując bezpośrednio konstytucję. A ostatnią instancją jest Trybunał Sprawiedliwości UE.
Którego postanowień rząd nie wykonuje.
Na razie. Minęły dwa miesiące od postanowienia w sprawie Izby Dyscyplinarnej Sądu Najwyższego. Liczę, że zostanie wykonane, zwłaszcza że Polska też ma swoje interesy, o które może się na forum unijnych instytucji upominać. Przypomnę choćby sprawę niemieckiego rurociągu OPAL, który miał być wykorzystywany przez Gazprom. Zakwestionowaliśmy to przed Trybunałem Sprawiedliwości i wygraliśmy. Trybunał stwierdził naruszenie zasady solidarności energetycznej.
Czytaj także: Ks. Adam Boniecki: Obywatel rzecznik
Jest oczywiście pewna trudność związana z relacją między TSUE a sądami konstytucyjnymi państw członkowskich: niemiecki trybunał w Karlsruhe uznał, że nie czuje się związany wyrokami trybunału unijnego, co rzecz jasna pomaga podobnym instytucjom w Polsce i na Węgrzech.
Dla mnie to jeszcze bardziej skomplikowane. TSUE mówi, że Izba Dyscyplinarna nie powinna orzekać, a Izba właśnie odmówiła uchylenia immunitetu sędziego Tulei. Czyli podjęła dobrą decyzję.
Na pewno należy się cieszyć, że sędzia Tuleya ma chwilę spokoju. Ale kłopoty z Izbą Dyscyplinarną mogą mieć też inni sędziowie.
Jeżeli ustawa kagańcowa zacznie działać – bo choć formalnie obowiązuje, faktycznie w zakresie „uciszania sędziów” nie jest jeszcze stosowana – podobnych spraw mogą być dziesiątki, a opinia publiczna nie będzie się im przyglądać równie bacznie jak sprawie Tulei. Kto pamięta o zawieszonym i pozbawionym zarobków sędzim Juszczyszynie? A o sędzim Żurku, który napisał do mnie właśnie, że w jego procesie o podział majątku z byłą żoną skargę nadzwyczajną do Sądu Najwyższego wniósł prokurator generalny? Przecież to jest narzędzie, które powinno się stosować niesłychanie rzadko i wyłącznie w sprawach wielkiej wagi.
Prosi się o pytanie, czy jesteśmy demokratycznym państwem prawa.
Oddalamy się od jego standardów. W rankingu World Justice Project spadliśmy na 28. miejsce, jedno z ostatnich w UE. Ale to wszystko nie oznacza, że jeśli pójdziemy do sądu ze sprawą kradzieży czy rozwodu, nie zostaniemy sprawiedliwie osądzeni. Duża część sędziów nie będzie nigdy narażona na presję ze strony polityków. Jednak w kwestiach symbolicznych, związanych z wolnością słowa, sumienia i wyznania albo z odpowiedzialnością władzy, system przestaje działać.
Jak to jest, Panie Rzeczniku, pisać na Berdyczów? Pisze Pan i pisze, i odbija się Pan od ściany.
Czasem się jednak udaje coś osiągnąć, zwłaszcza na poziomie lokalnym, bo tam interwencja kogoś z Warszawy wciąż robi wrażenie. W Kruszynianach np. zablokowaliśmy właśnie uciążliwą dla środowiska inwestycję. Ale i na szczeblu centralnym bywa, że coś się uda. Od lat protestowaliśmy przeciwko przepisowi, który powodował, że osoby składające wniosek o emeryturę w maju dostawały gorsze świadczenia, niż gdyby składały je w czerwcu, i przy okazji którejś z tarcz antykryzysowych zostało to naprawione.
Jest też druga kategoria wystąpień: takich, które powodują, że ktoś musi się tłumaczyć. Media i politycy różnych partii zyskują dzięki nim wiedzę, uruchamiamy jakieś procesy. Tu dobrym przykładem może być przemoc policji: udało się wydać zakaz stosowania prywatnych paralizatorów albo wprowadzić program pilotażowy, umieszczający kamery na mundurach. Ostatni punkt zaś wiąże się z dawaniem świadectwa. Piszę, bo chcę, żeby został ślad sprzeciwu wobec naruszania praw obywatelskich albo dokumentacja konkretnych spraw.
Nawet jeśli wydaje się, że nic to nie da?
W tej pracy trzeba być cierpliwym. Nie można zakładać, że napisze się pismo, na które wszyscy odpowiedzą z zachwytem: „Ojej, panie rzeczniku, natychmiast zmieniamy”. Ale nawet w sprawie stref wolnych od LGBT coś się zaczęło kruszyć. Pamiętam zresztą, że jak zaczęliśmy się nimi zajmować, wielu się dziwiło, uważając to raczej za lokalny folklor: „A, niech sobie przyjmują”, „Wschód Polski, widać tak mają”…
Dość kolonialna perspektywa.
To pan powiedział. Myśmy jednak od początku zwracali uwagę, że te uchwały mają charakter normatywny i nie można ich tak po prostu lekceważyć. A jak zaczęliśmy je zaskarżać do sądów administracyjnych, to aktywista ruchu LGBT+ Bart Staszewski zaczął jeździć po tych miejscowościach i stawiać przy tablicach na wjeździe mniejsze żółte tabliczki z informacją „Strefa Wolna od LGBT”. Robił zdjęcie i następnie puszczał w świat. Ostra akcja, ale w punkt, bo wiele osób zrozumiało w końcu powagę sytuacji. Wkrótce dostałem pismo od wiceprzewodniczącej Komisji Europejskiej Věry Jourovej z prośbą o wyjaśnienia. Niedawno Komisja postraszyła województwa, w których takie rzeczy mają miejsce, perspektywą utraty unijnego wsparcia. W niektórych przypadkach zerwano współpracę w ramach miast partnerskich. W efekcie dalsze przyjmowanie uchwał wyhamowało i jestem przekonany, że samorządy, które już je przyjęły, wkrótce się z nich wycofają.
Jak czytam, że próbujecie pisać do powiatowych stacji sanepid, a one nie mają elektronicznych skrzynek podawczych, to mam wrażenie, że państwo jest z dykty.
Sanepid, podobnie jak np. nadzór budowlany czy inspektoraty ochrony środowiska, jest dramatycznie niedofinansowany. Niech pan jednak nie stawia takich tez zbyt łatwo. To państwo funkcjonuje. Przez trzy miesiące pandemii było w stanie przyjmować ustawy, obradować zdalnie, koordynować pracę służb, zapewniać elementarną ochronę zdrowia, wypłacać świadczenia itd. To państwo, jak podejrzewam, umożliwiło panu złożenie deklaracji podatkowej w kwadrans, a jeśli wyszła nadpłata – zwróciło pieniądze po kilkunastu dniach.
A nie ma Pan poczucia, że w tym państwie są równi i równiejsi? Górnicy to siła, której boją się wszystkie kolejne rządy, więc od ręki dostają sto procent „postojowego”.
To jedna z najważniejszych lekcji po pandemii: zasada równości wobec prawa była w jej trakcie naruszana wielokrotnie i na wielu poziomach. Widzieliśmy to podczas słynnej wizyty prezesa PiS na cmentarzu, widzieliśmy podczas wizyty premiera w kawiarni. Widzieliśmy ministrów bez maseczek w Sejmie w tym samym czasie, gdy policja kierowała do sądów wnioski o ukaranie kilku tysięcy osób za brak maseczek. Teraz widzimy nierówne traktowanie różnych grup zawodowych. Zastanawiam się nad właściwą reakcją. Nie żałuję przecież górnikom, ale myślę o przedstawicielach innych zawodów. Powinni dostać tyle samo? Powinni. Tylko na koniec ktoś za to wszystko musi zapłacić. Z naszych podatków.
Ale w kwestii reakcji państwa na koronawirusa muszę zauważyć, że tu nie było mocnych. Żadne państwo nie było przygotowane, nawet te o wyższym PKB i lepszej koordynacji służb. Może poza Niemcami.
Pan uważa, że w sytuacji pandemii prawo do zgromadzeń powinno obowiązywać?
Myślę, że nie zawsze właściwie rozumiemy konstrukcję praw obywatelskich. Są takie, które są absolutne, np. zakaz tortur i nieludzkiego traktowania. Tu nie ma wyjątków: nie można kogoś troszeczkę pobić, żeby lepiej zeznawał. Ale większość naszych praw podlega jednak ograniczeniom.
Tylko że wolność zgromadzeń wyłączono mocą rozporządzenia. W jednej opinii nazwaliśmy to hybrydowym stanem nadzwyczajnym. Moim zdaniem nie doszłoby do aktów przemocy policji wobec demonstrantów, gdyby nas posłuchano i wprowadzono jakieś rozwiązania pośrednie. Kilka dni temu na demonstracji przed Sądem Najwyższym było 150 osób, zachowujących zasady dystansu społecznego, w maseczkach. Wcześniej władza zakazywała wszystkiego, jak leci, a ludzie, którzy mieli potrzebę demonstrowania, traktowali policję jako przedstawicieli państwa i wyładowywali na niej swoją frustrację.
Nie zazdroszczę policjantom.
Musieli przestrzegać prawa, a widzieli, że jest nieprzemyślane. No ale nie musieli z taką łatwością sięgać po przemoc. A zatrzymania czy wywożenie zatrzymanych do innych miast, w środku nocy, to skandal.
A sanepid?
Mechanizm był fatalny: policja sporządzała notatki, a sanepid na ich podstawie nakładał kary, w zasadzie nie przeprowadzając postępowania administracyjnego. Solidnie go za to obsobaczyliśmy, co spowodowało wycofanie części kar i zapewne spowoduje wycofanie kolejnych. Uczestniczymy jako strona w ponad 20 postępowaniach administracyjnych dotyczących nałożenia takich kar. I nie odpuścimy.
Powiedział Pan w książce, że ma skórę nosorożca. Nie miał Pan nigdy poczucia fizycznego zagrożenia?
Były takie momenty, np. po tym, jak skrytykowałem brutalne potraktowanie przez policję podejrzanego o zabójstwo dziewczynki w Mrowinach. To wtedy TVP, żeby mnie zaatakować, wykorzystała moje sprawy rodzinne. Oczywiście, jak się czyta strumień hejtu na siebie w internecie, to się człowiek zaczyna zastanawiać, czy coś mu faktycznie nie grozi.
Ale przyjąłem zasadę, że nie będę robił z siebie ofiary. Są pewne osoby w życiu publicznym, które muszą się liczyć z tym, że coś podobnego może je spotkać, a jeśli zaczną eksponować swoje emocje, mogą stracić racjonalny ogląd rzeczywistości.
A jaki jest ogląd racjonalny?
Zawsze będą jacyś niezadowoleni i tacy, którzy swoje niezadowolenie będą adresować w kierunku osób na świeczniku. Nie mówię już o tym, że mnóstwo tzw. shit-stormów trwa parę godzin. Przeżywam czasem awantury, które się odbywają na Twitterze, a potem rozmawiam ze znajomymi, którzy w życiu o nich nie słyszeli.
Nie rozumiem tylko, dlaczego nie chciał Pan kandydować na drugą kadencję. Wiem, że dla PiS jest Pan niewybieralny, ale o tym, że to będzie jedna kadencja, mówił Pan już za PO.
Dziękuję, jest pan jedynym, który to pamięta. Mówiłem jeszcze za czasów mojej poprzedniczki, że dorobek pierwszej kadencji może stanąć pod znakiem zapytania, jeśli w końcówce zacznie się liczyć głosy poparcia. Wyobraźmy sobie, że rządzi PO: miałbym teraz nie krytykować Trzaskowskiego, bo mi nie odpowiedział na pisma dotyczące wolności zgromadzeń i nie zrealizował swojej obietnicy przyjęcia w Warszawie Karty Praw Osób Bezdomnych? Miałbym kalkulować, że politykom nie spodoba się krytyka przeludnienia ośrodka w Gostyninie, zakładanego przecież za czasów poprzedniej władzy?
Takich zwierząt nie ma.
Nie rozumiem.
Czytam tę Pana książkę i myślę, że to jedyna w tej kampanii pozycja o formacie prezydenckim. Mamy tu horyzont wyzwań na kilkanaście lat, mamy poważną rozmowę o klimacie, demografii, rozwarstwieniu społecznym. Naprawdę nie myślał Pan o kandydowaniu?
Umówiłem się z obywatelami na bycie rzecznikiem praw obywatelskich do września 2020 r. Może kiedyś jeszcze wrócę do służby publicznej, w kraju czy za granicą. ©℗

DR HAB. ADAM BODNAR jest wieloletnim działaczem ruchu praw człowieka. Rzecznik praw obywatelskich od 2015 do września 2020 r. Ostatnio ukazała się książka „Obywatel PL” – wywiad rzeka, który przeprowadził z nim Bartosz Bartosik.","ADAM BODNAR, MICHAŁ OKOŃSKI",15.06.2020,https://www.tygodnikpowszechny.pl/parada-nierownosci-163685
6,"JAKI KOŚCIÓŁ, TAKA WIARA. I ODWROTNIE.","Parafia ma przed sobą przyszłość tylko pod warunkiem, że pomoże człowiekowi odnaleźć punkt odniesienia w Chrystusie, a przestanie był miejscem prowadzenia handlu wymiennego z Bogiem.","Bywa że tym, co nam przeszkadza w mszy, jest obecność innych ludzi, z księdzem i organistą włącznie. Dlatego po przyjęciu „chleba, który zstąpił z nieba”, i powrocie do ławki, klękamy, zamykamy oczy i skupiamy się na Panu Jezusie. Chcemy być z Nim sam na sam, tylko ja i mój Pan. Z rozpędu mówimy „Ojcze nasz”, ale słyszymy „Ojcze mój”.
Ci, których nazywamy braćmi i siostrami, nie dość, że nie pomagają, to jeszcze przeszkadzają nam w modlitwie, czyli w zaopatrywaniu się w towary pierwszej potrzeby, które można nabyć tylko w kościele, jak zdrowie, pomyślne wyniki egzaminów, szczęśliwa podróż i lepsza praca. O to się modlimy, zapominając, że „jeśli Chrystus jest naszą nadzieją tylko w ziemskim życiu, to jesteśmy bardziej godni pożałowania niż wszyscy ludzie” (1 Kor 15, 19).
Skąd wzięło się uprzedmiotowienie liturgii i jej sprywatyzowanie? Dlaczego parafia, podstawowa komórka Kościoła, stała się sieciówkowym punktem usługowym ślubno-chrzcielno-pogrzebowym?
Dozorcy popiołów
W editio tipica (oryginale łacińskim) „Mszału rzymskiego” czytamy: „Fratres, agnoscamus peccata nostra, ut apti simus ad sacra mysteria celebransa”, co w wolnym przekładzie znaczy: „Bracia, uznajmy nasze grzechy, abyśmy z właściwym nastawieniem przystąpili do sprawowania świętych obrzędów”. W polskich kościołach zaś słyszymy: „Przeprośmy Boga za nasze grzechy, abyśmy mogli godnie sprawować Najświętszą Ofiarę”. A więc to Bóg ma zmienić swoje nastawienie do nas, a nie my do Niego. Tak jakby to Bóg się na nas gniewał, a nie my na Niego. Drżymy przed Bogiem, już nawet nie w obawie przed piekłem, ale ze strachu, że przestanie nam sprzyjać. Dlatego idziemy do kościoła, żeby jakoś tę sprawę z Bogiem załatwić. Na mszy każdy sobie swoją marchewkę skrobie, ofiarowując Bogu „ofiarę mszy świętej” i komunię w tej oto określonej intencji.
Wiele pokoleń teologów, kaznodziejów i katechetów pracowało na obecny stan chrześcijaństwa. W niejednym katechizmie na pytanie „co to jest sakrament?” pada odpowiedź, że to obrzęd religijny rozumiany jako widzialny znak lub sposób przekazania łaski Bożej, ustanowiony przez Chrystusa. A więc nie o obecność Chrystusa chodzi, ale o łaskę. Czyli o co? Słowo to nabrało znaczenia pejoratywnego: nie rób łaski, łaski bez! A jeśli kojarzy się z czymś pozytywnym, to z jakąś energią, która w magiczny sposób przemienia nasze życie. Chcąc tę energię uzyskać, trzeba ładować akumulatory, czyli regularnie przyjmować sakramenty. Wtedy Bóg, jakby w drodze wdzięczności, że o Nim pamiętamy i Go prosimy, „udzieli potrzebnych nam łask”. Dlatego bywa, że zaczynamy prowadzić handel wymienny: my dajemy Bogu mszę czy posty, a On nam owe łaski.
Dopóki ten handel się dokonywał, dopóty społeczność kościelna jakoś funkcjonowała. Ale w momencie, kiedy lekarze zaczęli przedłużać nam życie, meteorolodzy ostrzegać przed burzami, psychologowie leczyć emocje, a prawnicy skutecznie bronić przed niesprawiedliwością, zapotrzebowanie na msze zaczęło spadać.
Obecnie najczęściej zamawia się mszę o zdrowie, zwłaszcza przed poważną operacją, i za zmarłych. Widać, że w sytuacjach krańcowych zaczynamy się rozglądać za nienaruszalnym punktem oparcia dla rozumu i serca, który pozwoliłby nam poczuć się bezpieczniej. Stąd kurczowe trzymanie się „koronek” i „strażowanie przy popiołach”, jak mówi Franciszek, czyli przy tradycji. Jednak opieranie się na tym wszystkim już nie dodaje człowiekowi odwagi, o czym świadczą skutki pandemii. W przeszłości klęski żywiołowe i wojny powodowały wzrost praktyk nabożnych. Covid przerzedził szeregi wiernych. Do czego więc wracać? Podpowiedź przychodzi od człowieka, którego tzw. przedni katolicy i patrioci odsądzali od czci i wiary.
Leszek Kołakowski twierdzi, że Kościół „ma obowiązek i prawo wspierać we wszystkich konfliktach to, co odpowiada moralnie jego wymogom, ale jeśli za każdym razem nie kładzie nacisku na nieabsolutny charakter wartości doczesnych, działa samobójczo i traci znaczenie, ponieważ jego obecność w świecie jest ważna o tyle, o ile jest obecnością Jezusa Chrystusa, to znaczy trwaniem ponadczasowego w czasowym”. Jeśli tak, to parafia ma przed sobą przyszłość, ale pod warunkiem, że pomoże człowiekowi odnaleźć ten twardy punkt odniesienia dla jego życia właśnie w Chrystusie. Pytanie tylko, w którym Chrystusie: tym z Ewangelii czy tym z wyblakłych oleodruków?
Strażnicy tacy
Przy różnych okazjach biskupi przypominają księżom, że powinni tworzyć braterską wspólnotę z parafianami. Tylko że dopóki parafia będzie traktowana jako beneficjum, braterskiej wspólnoty duszpasterzy i parafian stworzyć się nie da. Jeśli parafie stanowią dla kogoś źródło utrzymania, to automatycznie zaczyna je dzielić na lepsze i gorsze. Obecnie, gdy od pół wieku wieś się wyludnia, przybywa tych gorszych, liczących po paręset osób. Niewiele jest tam ślubów, pogrzebów i chrztów, a więc i przychody są marne. Opowiadał mi proboszcz pewnej małej wspólnoty, że za własne pieniądze, które później zwróciła mu gmina, musiał wyprawić pogrzeb samotnej staruszce, gdyż nikt z rodziny się nie zjawił. Nie w każdej parafii jest też szkoła, ksiądz nie jest katechetą, nie pobiera pensji. W takiej sytuacji księża stają przed pokusą robienia kariery. A ponieważ zasady awansu są, mówiąc najdelikatniej, mocno niejasne, prowadzi to do zakamuflowanego łapownictwa, a w sferze psychiczno-moralnej – do służalczości (oczywiście nie zawsze, znam wielu księży sprawiedliwych do szpiku kości).
Przy takiej patogennej strukturze nie da się stworzyć żadnego prezbiterium – wspólnoty księży. Chcąc awansować w instytucji, trzeba stosować różnego rodzaju nieuczciwe działania, a to z kolei sprawia, że podstawowy czynnik tworzący wspólnotę – szczerość – nie tylko nie popłaca, ale mocno przeszkadza. A tam gdzie nie ma szczerości w relacjach wikary–proboszcz–biskup, nie może też być szczerości między duszpasterzami i parafianami oraz biskupem i diecezjanami. Wciąż się przecież słyszy, że biskup na życzenie proboszcza przerzucił wikarego za karę do małej wsi. Bywa, że sami księża patrzą z góry na współbrata, który „chodzi” tylko po biednych parafiach, uważając go za mało zaradnego.
Przed trzydziestu laty podpytywałem francuskich księży, jak sobie radzą z kwestią utrzymania. Wtedy było tak, że przez ileś niedziel we wszystkich kościołach zbierano datki na ten cel. Zebrane pieniądze szły do wspólnej kasy, a potem dzielono je na pensje, odpowiednio dla wikarych, proboszczów i biskupów.
Starsi Kościoła
W wielu parafiach synodalny sposób działania istnieje tak naprawdę od dawna. Pieniędzmi, dziurą w dachu i remontem WC zajmują się parafianie za pośrednictwem rady ekonomiczno-gospodarczej, a nie jedynie proboszcz. Rada pastoralna razem z duszpasterzami wyszukuje najlepszy termin na rekolekcje, proponuje kaznodzieję, przygotowuje rodziców do pierwszej komunii (to nie pomyłka, gdyż to oni będą szykować swoje dzieci do tego wydarzenia). Rady pastoralne, zasilone przedstawicielami działających w parafii wspólnot oraz delegatów wybranych przez parafian, tworzą radę parafialną.
A co z księżmi? Co z proboszczem, wikariuszami, diakonami, lektorami i akolitami? Co z biskupem? Mając na uwadze naszą słabość i grzeszność, łatwo odnajdziemy się pośród ludu Bożego, ale nie jako ich świątobliwości, eminencje, ekscelencje, najprzewielebniejsi i przewielebni, lecz jako prezbiterzy – czyli starsi Kościoła, nie wiekiem czy nawet świętością, ale umiejętnością wspólnego wydobywania z siebie tego, co zdeponował w nas Bóg.
Wracając do początku naszych rozważań, warto przypomnieć starożytną zasadę lex orandi, lex credendi, co można przełożyć: prawo modlitwy jest prawem wiary. Parafrazując tę maksymę, można powiedzieć: jaka wiara, taki Kościół, i jaki Kościół, taka wiara. Z zastrzeżeniem, że na szczęście tylko Bóg wie, co człowiek w sercu nosi. ©",O. WACŁAW OSZAJCA SJ,15.08.2022,https://www.tygodnikpowszechny.pl/jaki-kosciol-taka-wiara-i-odwrotnie-177624
7,KOŚCIÓŁ W SKRÓCIE,8–14 marca,"APEL
„W imię Boże, proszę was, powstrzymajcie tę rzeź!” – apelował Franciszek po niedzielnej modlitwie Anioł Pański, nawiązując do wojny w Ukrainie. Otoczony i bombardowany Mariupol papież nazwał miastem męczeńskim.
PROTEST
Z powodu poparcia, którego udzielili napaści na Ukrainę zwierzchnicy Rosyjskiego Kościoła Prawosławnego, czeski ekumenista Pavel Černý wezwał do usunięcia tej wspólnoty ze Światowej Rady Kościołów. Černý jest emerytowanym przewodniczącym ewangelikalnego Kościoła Braci i byłym wiceprzewodniczącym Światowej Rady Kościołów w Republice Czeskiej.
DYMISJA
Papież dymisjonował 57-letniego bp. Daniela Fernándeza Torresa z Arecibo w Portoryko. Watykan nie podał wyjaśnienia, ale portorykański hierarcha zasłynął ze sprzeciwiania się szczepieniom przeciwko COVID-19 i podpisywania odwołujących się do religii zwolnień dla osób, które nie chciały być szczepione.
BOMBA
W dniu urodzin proboszcza z Caivano koło Neapolu ks. Maurizio Patriciellego przed kościołem parafialnym wybuchła bomba. Ksiądz znany jest z walki o ekologię i krytykowania camorry. W 2017 r. apelował do umierającego we włoskim więzieniu bossa cosa nostry Totò Riiny, by się nawrócił.",,14.03.2022,https://www.tygodnikpowszechny.pl/kosciol-w-skrocie-172045
8,KOŚCIÓŁ I PANDEMIA: LIST DO ŻYWYCH,"Kraje, tak chętnie wskazywane jako centrum „cywilizacji śmierci”, bronią życia. My bronimy swojej wolności do rozsiewania wirusa. Także w kościołach.","Od kilku tygodni zamierzałam napisać do mojej parafii w tej sprawie. Wahałam się, ale wysłuchana ostatnio homilia nie pozostawiła mi wyboru. Zresztą, czemu miałabym pisać tylko do mojej parafii, skoro zasady pandemicznej higieny nie są w należyty sposób respektowane powszechnie? W ilu miejscach ogłoszono na przykład, ile wynosi limit 30 proc. miejsc? Można oczywiście optymistycznie założyć, że zapewne większość wiernych jest zaszczepiona, ale czy poinformowano parafian, że powinni mieć ze sobą certyfikaty? Bo o tym, że certyfikaty szczepień powinny być sprawdzane, nie ma co nawet wspominać. Choć w niektórych kościołach (nielicznych w skali Polski) się je weryfikuje. 
Zdecydowana większość wiernych zakłada maski (nie wszyscy robią to prawidłowo, ale przynajmniej wykazują dobrą wolę, nawet jeśli umiejętności, czy też zrozumienia sensu, im brakuje). Niestety, są parafianie, którzy się nie podporządkowują przepisom prawa i w sposób uporczywy, co tydzień, w kościele przebywają bez maski, łamiąc w ten sposób przepisy. Choć nie tylko przepisy i może nawet nie przede wszystkim.
Prawo do bezpieczeństwa
Są ośmielani do takiej postawy. Jak inaczej rozumieć sugestię z kazania, że kwestia masek dotyczy „poglądów”? Porównanie tego, czy zakładamy maski, czy też nie, do wyboru między pizzą z ananasem i bez, sernika z rodzynkami czy bez – też nie służy sprawie. Od  takich „dylematów” nie zależy przecież ludzkie życie. Od tego, czy wszyscy przestrzegamy zaleceń sanitarnych – jak najbardziej. Od tego, czy się szczepimy, czy nie – również. To nie jest, powtarzam, kwestia poglądów, to kwestia obrony życia.
CZYTAJ TAKŻE
WSPÓLNOTA I MILCZENIE. ARTYKUŁ TOMASZA STAWISZYŃSKIEGO: Na covid zmarło już ponad sto tysięcy Polaków. Każdy z nich domaga się upamiętnienia. Woła o zbiorową formę przeżywania smutku i konfrontacji ze stratą >>>
Z ambony usłyszałam apel o wzajemny szacunek. Bo w Kościele jest miejsce dla ludzi różnych poglądów. W Kościele – tak. Ale czy na pewno wewnątrz kościoła, w tej sytuacji, w jakiej jesteśmy? Nikomu na siłę maski zakładać nie można, ale osoba, która nie chce się podporządkować zasadom sanitarnym, nie powinna wchodzić do kościoła (do sklepu, do kina, do tramwaju czy autobusu również). Może przecież uczestniczyć w mszy stojąc na zewnątrz, jeśli swoje prawo do wolności przedkłada nad prawo innych do bezpieczeństwa. Do tego jednak potrzebne byłoby zrozumienie, o co tak naprawdę chodzi z tymi maskami, również przez osoby pracujące w parafii. Chyba jest z tym kłopot – myślę, obserwując prezbiterium.
Nie chodzi tylko o to, że osoba „bezmaskowa” łatwiej niż zamaskowana może zakazić wirusem (jeśli jest nosicielem) tych, którzy stoją obok. I nawet mają maseczkę, ale tylko jednorazową medyczną (chirurgiczną) czy z materiału. Te maski w umiarkowany sposób chronią innych przed nami, niemal wcale nie chronią nas przed innymi (nawet jeśli są założone prawidłowo). Osoby starsze, po leczeniu onkologicznym, obciążone cukrzycą, nawet jeśli są zaszczepione – mogą umrzeć. Po prostu. To nie są poglądy. Statystyki zgonów w Polsce nie biorą się z niczego.
Nawet młode, zdrowo wyglądające na pierwszy rzut oka osoby, nawet te, które się zaszczepiły, od miesięcy żyją z myślą, że każde wyjście w przestrzeń publiczną – do tramwaju, sklepu, do kościoła również, może skończyć się ciężkim zachorowaniem na COVID-19 i z dużym prawdopodobieństwem – zgonem. Przewlekle chorzy nie mają tego wypisanego na czole, starają się żyć normalnie, mimo pustoszących ich organizmy procesów. Część z nich szczepić się nie może, ze względu na specyfikę choroby, część mimo dawek przypominających odporność ma znikomą. Mają umrzeć, bo ktoś uważa, że maska go zniewala i ogranicza, a z ambony otrzymuje wsparcie dla swoich „poglądów”?
Troska o życie
Jestem dziennikarką, która od dwóch lat codziennie piszę o pandemii. Od 25 lat zajmuję się służbą zdrowia, mam wielu znajomych wśród lekarzy, pielęgniarek i ratowników. Niektórzy zmarli podczas drugiej fali pandemii.
Od kilkunastu miesięcy ludzie, których znam, lubię, szanuję i cenię, wypruwają sobie żyły – również dlatego, że my, jako społeczeństwo, mamy różne „poglądy” na temat obostrzeń sanitarnych i szczepień. Polska od początku pandemii ma jeden z najwyższych wskaźników śmiertelności na świecie. Jesteśmy pod tym względem w ścisłej czołówce. Nie trzeba znać statystyk – w parafii przed pandemią na zakończenie mszy modliliśmy się zwykle o spokój duszy jednej, dwóch osób. Teraz bywa, że czterech, pięciu.
Idzie kolejna fala – to nie pogląd, to fakt Idzie kolejna fala – to nie pogląd, to fakt, tylko 21 stycznia wzrost liczby przypadków tydzień do tygodnia wyniósł niemal 130 procent! Żeby sobie wyobrazić, co nas czeka w najbliższym czasie. Wystarczy spojrzeć na statystyki dotyczące zakażeń w krajach Europy Zachodniej. Różnica jest taka, że choć tam są liczne zakażenia, zgonów jest niewiele. Bo się zaszczepili i szanują życie swoje oraz innych. Kraje, tak chętnie wskazywane jako centrum „cywilizacji śmierci”, bronią życia. My – bronimy swojej wolności do rozsiewania wirusa.
To będzie skutkować kolejnymi dziesiątkami tysięcy zmarłych. I tym, że setki, może tysiące pracowników ochrony zdrowia przez długie lata będą wychodzić z syndromu stresu pourazowego. Młodym lekarzom, którzy nie powinni się stykać z odchodzeniem pacjentów – na przykład rezydentom anestezjologii, którzy normalnie oswajaliby się z umieraniem „swoich” chorych przez dwa, trzy lata, zanim rzeczywiście zaczęliby ich tracić – w ciągu doby umiera po trzech, czterech samodzielnie prowadzonych przez nich pacjentów. Na każdym dyżurze. Ale nie tylko młodzi przeżywają traumę, starszych też przytłacza ta lawina zgonów.
Zasłanianie nosa i ust nie jest wygodne ani przyjemne. Jest czymś w rodzaju ofiary, dania kawałka siebie innym, poświęcenia. Oczywiście, można powiedzieć, że kościół nie jest miejscem do prowadzenia edukacji prozdrowotnej i szerzenia wiedzy o zasadach sanitarnych. Ale uczestnictwo we mszy świętej nie powinno generować poczucia zagrożenia. U nikogo. Obecność w kościele nie powinna się wiązać z faktycznym zagrożeniem.
Nie rozmawiajmy więc o zasadach sanitarnych, tylko o trosce o życie. O odpowiedzialności za siebie i innych. O przykazaniu „nie zabijaj”. I o miłosierdziu, bo straszna jest śmierć przez uduszenie, straszna jest śmierć w samotności, straszna jest trauma rodzin, które nie mają szansy na pożegnanie bliskich, straszne są skutki stresu ludzi od miesięcy patrzących na to samotne odchodzenie, któremu towarzyszy walka o każdy oddech.
MAŁGORZATA SOLECKA specjalizuje się w sprawach polityki społecznej i ochrony zdrowia. W latach 1998-2007 dziennikarka i redaktorka „Rzeczpospolitej”, kierownik działu społecznego, a potem krajowego. Od kilkunastu lat związana przede wszystkim z mediami branżowymi, miesięcznikiem „Służba Zdrowia” i portalem Medycyna Praktyczna. Autorka książki „Służba zdrowia? Jak pokonać chory system” (2017 r.). Stale współpracuje z „Tygodnikiem Powszechnym”. Powyższy tekst jest zredagowanym listem, który autorka wysłała do swojej parafii w Warszawie.
Artykuł zaktualizowano 21 stycznia.",MAŁGORZATA SOLECKA,20.01.2022,https://www.tygodnikpowszechny.pl/koscol-i-pandemia-list-do-zywych-170382
9,KOŚCIÓŁ W SKRÓCIE,25–31 stycznia,"WSPARCIE
Podczas środowej katechezy Franciszek postawił św. Józefa za wzór rodzicom przeżywającym trudności. Wspomniał także tych, „którzy widzą u swoich dzieci odmienne orientacje seksualne” i wezwał, by zamiast potępiać, towarzyszyli swoim dzieciom.
GEST
W katedrze łódzkiej przedstawiciele różnych Kościołów wzajemnie umyli sobie nogi. „Żeby podejmować dialog o Kościele, trzeba wejść w ten dialog w postawie umycia nóg” – wyjaśnił abp Grzegorz Ryś. W nabożeństwie uczestniczyli duchowni Kościołów prawosławnego, ewangelicko--metodystycznego, ewangelicko-augsburskiego oraz polskokatolickiego.
NIESUBORDYNACJA
Zwierzchnik Cypryjskiego Kościoła Prawosławnego suspendował 12 księży, ponieważ sprzeciwili się jego wezwaniu do zaszczepienia się przeciwko COVID-19. Większość namawiała wiernych, by się nie szczepili. Arcybiskup Chrystostomos II nazwał to „niesłychaną niesubordynacją” i zagroził, że wydali opornych ze stanu duchownego.
MNISZKI
Systematycznie maleje liczba sióstr klauzurowych w Polsce. W 83 klasztorach, których przełożone zrzeszone są w Konferencji Przełożonych Żeńskich Klasztorów Kontemplacyjnych, żyło w ubiegłym roku 1198 mniszek – o dziesięć mniej niż w roku 2020.",,31.01.2022,https://www.tygodnikpowszechny.pl/kosciol-w-skrocie-170515
10,CHRZEŚCIJANIE LGBT: KOŚCIÓŁ TO TRUDNY DOM,"Zbyt wiele otrzymaliśmy ciosów i zbyt wiele słyszeliśmy strasznych rzeczy o sobie, by oddawać teraz w Kościele pole homofobii – mówią ludzie z Fundacji Wiara i Tęcza.","AGNIESZKA PISKOZUB-PIWOSZ: Wróciliście z Zurychu z konferencji Europejskiego Forum Chrześcijańskich Grup LGBT. W zaproszeniach zachęcano do uczestnictwa, zapowiadając m.in. „śmiech”. Czy chrześcijanie LGBT+ mają powody do radości?
USCHI PAWLIK: Takie spotkanie daje radość bycia razem i bycia sobą. Dla niektórych, zwłaszcza osób wciąż „siedzących w szafie”, albo ludzi z Europy Środkowej, Wschodniej czy Południowej to jedna z nielicznych przestrzeni, gdzie spotykają ludzi podobnych i przyjaznych, bezpieczna i wypełniona miłością. Więc tak, jest tam miejsce na radość i śmiech, bo – nawet jeśli brzmi to jak klisza – czujemy się rodziną.
MISZA CZERNIAK: To miejsce na różne emocje, także trudne, i jesteśmy tam po to, by się pocieszać i być dla siebie nawzajem. W EuroForum nie muszę nikomu niczego udowadniać, mogę się po prostu cieszyć z bycia w Kościele takim, jaki bym sobie wymarzył. Jakość relacji, jakie tam mamy, jest dla mnie niesamowicie ważna. To miejsce ładowania baterii.
UP: A czy chrześcijanie LGBT+ mają się z czego cieszyć? Na to pytanie nie da się jednoznacznie odpowiedzieć.
Zobacz także: Przemalowanie aureoli ikony jasnogórskiej w kolory tęczy – nawet pojmowane jako znak ruchu LGBT+ – nie jest profanacją tego symbolu >>>>
MC: Kultywujemy w sobie tę radość, także tworząc bezpieczne przestrzenie, w których nie musimy się wciąż konfrontować z głosami i wydarzeniami, które mogłyby nam ją odebrać.
Co w tym roku było dla Was szczególnie inspirujące?
MC: Kiedy w trakcie nabożeństwa końcowego przyszedł czas na znak pokoju, trwał on około 20 minut. Wspaniale jest przeżywać nawet bardziej sformalizowane wydarzenia w takiej jakości kontaktu. Ja w tym roku zaangażowałem się mocniej, bo zostałem wybrany na współprzewodniczącego EuroForum, za czym idą różne obowiązki, ale z tymi ludźmi chce się pracować. Poza tym były oczywiście ciekawe warsztaty, sesje, bardzo odkrywcze było bliższe poznanie Kościoła rzymskokatolickiego w Zurychu...
UP: To właśnie lokalny Kościół był głównym sponsorem konferencji – zarówno gdy chodzi o wkład finansowy, jak i gościnę. Wspierał nas jawnie, wszędzie był wymieniany jako sponsor, a w otwarciu uczestniczyła szefowa głównego obieralnego organu świeckich katolików kantonu Zurych – Franziska Driessen-Reding. Kościół rzymskokatolicki sponsoruje, współorganizuje i firmuje takie wydarzenie dla osób LGBT+! Postanowiłam się dowiedzieć, jak to jest możliwe.
I dowiedziałaś się, jak zorganizować podobne wydarzenie w Polsce?
UP: W Polsce takie wydarzenie odbyło się już dwa razy, w Warszawie/Otwocku w 2001 r. i w Gdańsku w 2017 r., ale oczywiście bez wsparcia polskiego Kościoła. W Zurychu poszłam na prowadzone przez Franziskę warsztaty, żeby dowiedzieć się, jak tego dokonali, i przyznam, że załamała mnie skala różnic. W Szwajcarii obowiązuje zasada radykalnego rozdziału władzy świeckiej i duchownej, wywodząca się z tradycji protestanckiej i trudnych relacji między państwem a Kościołami. Dochodzi do tego poczucie społecznej odpowiedzialności Szwajcarów, wychowanych w systemie referendalnym. To wszystko przełożyło się na zaangażowanie świeckich w Kościele, za którym idzie realna władza, oznaczająca także decydowanie w kwestiach finansowych oraz wpływ na to, co wiernych dotyczy. Trudno sobie wyobrazić przeniesienie tego na grunt polski.
Szczególnie trudna, ale otwierająca oczy, była część warsztatów, podczas której pracowaliśmy w grupach narodowych i dostaliśmy do wypełnienia obszerne formularze dotyczące tego, co wiemy o naszym Kościele, o podziale władzy i o jego finansach, np. o tym, czyją własnością jest siedziba parafii, kto podejmuje decyzje w sprawie finansowania remontu, kto opłaca katechetów itp.
MC: Ale też: kto wpływa na wybór prezbiterów.
UP: Tak, to jest bardzo ważne, bo w Kościele rzymskokatolickim w Szwajcarii prezbiterzy są wybierani przez świeckich. Biskup sugeruje prezbitera dla parafii, wierni głosują i jeśli go nie chcą, to biskup proponuje innego. I ludzie się w tej sprawie dogadują. Podczas warsztatów załamało nas nie tylko to, że niewiele wiemy, ale też – że nie byliśmy u nas w stanie tych informacji znaleźć.
Jakie są cele EuroForum?
MC: EuroForum funkcjonuje jako organizacja pozarządowa i ma status międzynarodowego NGO przy Radzie Europy, więc to poważna, duża organizacja, która ma obowiązki ustawowe – m.in. sprawo­zdania, wybory organów, walne konferencje. Te ostatnie organizujemy zwykle w maju w okolicach uroczystości Wniebowstąpienia Pańskiego.
Wszystko zaczęło się od siedmiu grup z Europy Zachodniej, zrzeszających samych gejów, którzy spotkali się, żeby wymieniać się doświadczeniami i wspierać się, wychodząc poza swoje małe podwórka. Następne dekady to lata ciągłej ewolucji i włączania kolejnych grup: lesbijek, osób biseksualnych, trans­płciowych i niebinarnych, a od niedawna coraz mocniej brzmi głos osób inter­płciowych. W tym roku obchodziliśmy 40. rocznicę pierwszej konferencji i jeden z dawnych uczestników opowiadał wzruszająco, jak po raz pierwszy przyjechały osoby ze wschodnich Niemiec. To poszerzenie na wschód dodało organizacji napędu, bo zwiększało świadomość, że pewne rzeczy, które w krajach zachodnich stawały się coraz bardziej osiągalne, dla uczestników ze wschodu i z południa Europy były perspektywą bardzo odległą. Dzięki temu EuroForum uświadomiło sobie, że jego zadaniem jest nie tylko dzielenie się doświadczeniem, ale i praca nad tym, by sytuacja stawała się lepsza dla wszystkich wierzących osób LGBT+ w Europie.
Co z tego otwarcia na wschód wynikło?
MC: Rodziły się pomysły na budowanie potencjału liderek i liderów ze wschodniej Europy, na przykład programy mentoringowe, szkolenia, treningi, letnie szkoły... Ponadto uświadomiliśmy sobie, że w naszych czasach populistyczni politycy prawicowi często posługują się taką narracją: albo się jest osobą LGBT+, albo osobą wierzącą, jedno wyklucza drugie. Łatwo wtedy przedstawić dążenie osób LGBT+ do równouprawnienia jako starcie cywilizacyjne, w którym trzeba bronić cywilizacji chrześcijańskiej. W Polsce często słyszymy podobne teksty. Zadaniem ­EuroForum jest wstawianie stopy w te zamykające się drzwi: „Hej! My jesteśmy i tym, i tamtym, a taka dychotomia jest narzucona i sztuczna. Chcemy równych praw, a nie obalania Kościołów. Wierzymy w koegzystencję wszystkich. Przyznanie nam pełni praw nikomu niczego nie zabierze”.
Czy ten głos przebija się gdzieś poza Wasze środowisko?
MC: Szczęśliwie około 13-15 lat temu zyskaliśmy dobrych sojuszników w kilku rządach i organizacjach europejskich, przede wszystkim w Holandii. Mogliśmy wejść do przestrzeni politycznych: przede wszystkim Rady Europy, ale mamy też kontakty z Komisją Europejską i kilkoma ciałami ONZ. Zajmujemy się tam tym, co po angielsku nazywa się raising voice (dosł. podnoszenie głosu), czyli podnosimy świadomość tego, że istniejemy i jakie mamy wizje, problemy, ale też, kim jesteśmy. Nasza obecność i to, co od siebie dajemy, zmienia podejście innych. W Radzie Europy udało się zorganizować wydarzenie „Prawa osób LGBT+ a wolność wyznania”. To ważne, bo często przedstawia się te prawa jako kolidujące ze sobą, a to nieprawda.
Zobacz także: O. JAMES MARTIN SJ: Jestem przekonany, że gdyby Jezus chodził teraz po świecie, stałby właśnie z osobami LGBT, bo to one są najbardziej marginalizowane >>>>
Współpracując z unijną Agencją Praw Podstawowych, która w 2019 r. przeprowadzała kolejne badanie nad sytuacją osób LGBT+ w Europie, udało się nam sprawić, by w badaniach pojawił się wątek religijny, którego nie było. W ostatniej edycji pojawiło się pytanie „Czy jesteś osobą wierzącą?” i dzięki niemu udokumentowano, że ok. 40 procent społeczności LGBT+ w Europie (spośród ok. 140 tys. badanych) uważa się za osoby wierzące. Nasze zaangażowanie polityczne ma na celu zmieniać świat zarówno dla naszej własnej społeczności, jak i całej społeczności LGBT+.
Jakie są największe wyzwania dla wierzących osób LGBT+ w dzisiejszej Polsce?
UP: Dla mnie jako rzymskiej katoliczki znakiem nadziei jest synod o synodalności i inicjatywa Kongresu Katoliczek i Katolików. Wiem, że uczestniczy w tym mała część społeczności katolickiej w Polsce, jednak są to dla mnie miejsca, gdzie czuję powiew świeżości, powiew Ducha Świętego, który może spowodować, że Kościół będzie bardziej inkluzywny. To nadzieja, że Kościół jako wspólnota będzie słuchał swoich wiernych, ponieważ tylko wówczas ma szansę na większą różnorodność głosów. Nie chodzi o to, kogo jest więcej i kto jest lepszy, ale o to, by słyszeć siebie nawzajem.
Trudne jest na pewno to, że każda nasza – osób LGBT+ – wyraźniejsza obecność społeczna czy polityczna powoduje wzrost reakcji negatywnych. I to jest dla mnie wyzwanie: mam poczucie, że trzeba walczyć o widoczność osób LGBT+, również wierzących osób LGBT+, zwłaszcza rzymskich katolików w Polsce, ale z drugiej strony mam świadomość, że kiedy poświęca się nam więcej uwagi, wywołuje to więcej hejtu, zwłaszcza w internecie.
MC: Różnica między sytuacją Uschi a moją polega na tym, że jako prawosławny należę do Kościoła mniejszościowego w Polsce. Czasami jest tak, że duszpasterze z Kościołów mniejszościowych mają większą wolność, ale z drugiej strony mniejszościowe Kościoły za bardzo oglądają się na to, co robi większościowy. Dopóki w większościowym nie zajdą zmiany, dopóty mniejszościowe będą się bać. Dlatego jeszcze bardziej podziwiam luteran w Polsce, że w końcu zdecydowali się na ordynację kobiet. Na szczęście przestali się przejmować, co pomyśli „starszy brat”. Nie wiem, jakie były reakcje Kościoła rzymskiego, za to mój prawosławny odezwał się bardzo krytycznie.
Mam dość dla mnie przyjazną parafię, ale też z powodu różnych wypowiedzi mojego Kościoła w ostatnich latach, szczególnie w okresie pandemii COVID-19 i teraz w czasie wojny Rosji z Ukrainą, musiałem postawić na własne samostanowienie. Owszem, potrzebuję Kościoła, ale mniej szukam go w budynkach kościelnych. Ważną kwestią jest to, że nawet jeśli udaje się znaleźć afirmujących pasterzy i wspólnoty parafialne, to i tak daleko do ideału. Muszą zajść globalne zmiany w Kościele, przekraczające jedynie tolerowanie, współczucie: „Szkoda nam Ciebie i będziemy dla Ciebie mili”.
UP: „Będziemy się za Ciebie modlić...”.
MC: „Więc dobra, przychodź do nas, wszyscy jesteśmy grzeszni, każdy ma coś swojego...”. To jest bardzo poniżający dyskurs – „homofobia ludzi łagodnych i dobrych”, jak to nazwał Marcin Dzierżanowski...
Należycie do Kościołów, w których bycie wierzącą osobą LGBT+ bywa bardzo trudne. Czy nie myślicie o konwersji?
UP: Zdarza mi się myśleć, że gdzie indziej byłoby przyjaźniej, nawet w Polsce – na przykład w reformowanym Kościele katolickim, ale ja nie chcę zmieniać wyznania. Często posługuję się metaforą domu, rodziny, a w tym przypadku powiedziałabym, że Kościół rzymskokatolicki jest moją ojczyzną. Czuję, że nie mogę nie być rzymską katoliczką, tak samo jak nie mogłabym przestać być Polką, choć mogłabym się przeprowadzić i mieszkać za granicą. Katolicyzm jest częścią mojej tożsamości. W innych Kościołach czuję się miło przyjętym gościem, ale mój Kościół to Kościół rzymskokatolicki.
MC: Ja też często posługuję się pojęciami domu i ojczyzny, ale z drugiej strony, mam w swoim życiu doświadczenie migracji... Na przestrzeni lat bardzo zmieniło się moje podejście do innych Kościołów i ekumenizmu. Pamiętam siebie sprzed około 15 lat, kiedy trudno by mi było wziąć udział w nabożeństwie prowadzonym przez kobietę. Jakieś 10 lat temu miałbym problem z interkomunią. Ale doświadczenie aktywnego udziału w ruchu chrześcijan LGBT+ mocno zmieniło moje spojrzenie na to, co jest ważne, a co nieistotne. Widzę, że tak jak kapitalizm i patriarchat zyskują na podziałach i skłócaniu społeczeństwa, tak w życiu kościelnym również ktoś zyskuje na podziałach, np. homofobii. Bycie ze sobą ponad różnymi granicami zyskało dla mnie ogromną wartość. I nawet jeśli mój udział w nabożeństwach komunijnych na ­EuroForum nie mieści się w granicach teologii prawosławnej, to jest dla mnie znakiem ogromnego zaufania Bogu. Uczestniczę we wspólnocie, która przeżywa w tej chwili wcielenie Boga. Więc pozostaję w mojej nieafirmującej rzeczywistości z myślą, że mam tam jeszcze coś do powiedzenia i zrobienia. Mogę przyczyniać się do tego, by inni nie przeżywali tego, co ja kiedyś przeżywałem. Zbyt wiele otrzymaliśmy ciosów i zbyt wiele słyszeliśmy strasznych rzeczy o sobie, by teraz oddawać w Kościele pole homofobii. Czuję powołanie, by z tym walczyć tak długo, jak długo mogę. Choć wiem, że moje siły nie są nieograniczone.
Co chcielibyście powiedzieć chrześcijanom LGBT+ w Polsce?
UP: Katolicy w Polsce często nie mają doświadczenia tego, czym jest wspólnotowość. Bardzo wielu z nas przychodzi do swojego kościoła parafialnego z podejściem klienckim: przychodzą, zostają obsłużeni, msza, chrzest, ślub i wychodzą. Chciałabym zachęcić innych, by spojrzeli na swoje zaangażowanie we wspólnotę: czy to religijną, czy taką jak społeczność LGBT+, z perspektywy relacji. Żeby nawiązywać kontakty, a nie tylko biernie obserwować.
Czytaj także: TRANS Z JEZUSEM. Rozmowa z Kingą Kosińską, kobietą transpłciową, która działa w grupie chrześcijan LGBT „Wiara i Tęcza” >>>>
Nie chodzi mi po prostu o reklamowanie Wiary i Tęczy, do której oboje należymy. Po prostu wiem, jak to jest, gdy osoba nieznająca innych ludzi do siebie podobnych przychodzi na nasze spotkanie i nagle spotyka osoby LGBT+, dla których ważny jest kontakt z Bogiem. Często czujemy się wyobcowani w swoich środowiskach: zarówno w społeczności wierzących, jak i w społeczności osób LGBT+, które nie są wierzące. Można mieć do czynienia z ostracyzmem z obu stron.
MC: Chociaż nie ukrywajmy, że ze strony osób wierzących przytrafia się on dużo częściej...
UP: Warto zrobić ten pierwszy krok i przyjść na spotkanie.
MC: Chcę jeszcze dodać, że nieraz takie wspólnoty zawiązują się same. Częstym doświadczeniem queerowych chrześcijan jest to, że wspólnota jest nie tam, gdzie się jej spodziewasz. Uczono nas o wspólnocie parafialnej podlegającej biskupom itp., a Duch naprawdę wieje, kędy chce. Owszem, wielu uczestników EuroForum jest związanych z Kościołami, są pastorami, należą do struktur, które też ich często frustrują i są trudne. Jednak ważne jest także nasze doświadczenie transgresji, przekraczania granic, charakterystyczne dla osób queerowych. Mówi się często, że kiedyś Kościoły dojdą do jedności. Możemy na to czekać, opierając się na formalnych wytycznych, albo możemy już tym żyć. Wiem, że apel: „żyjmy rzeczywistością Królestwa Bożego!” może brzmieć naiwnie, ale tak, to właśnie próbujemy robić.©
USCHI PAWLIK – aktywistka LGBT+ związana z Fundacją Wiara i Tęcza (współkoordynuje lokalną grupę Wiary i Tęczy w Warszawie), katoliczka. Zaangażowana w Kongres Katoliczek i Katolików, działa w grupie Spojrzenie na Małżeństwa i Związki Partnerskie. Współzałożycielka Stowarzyszenia Miłość Nie Wyklucza. Osoba biseksualna, od 17 lat w związku, którego nie może sformalizować w Polsce. Zawodowo: tłumaczka, korektorka i redaktorka.
MISZA CZERNIAK – muzyk, tłumacz, aktywista LGBT+, prawosławny. Urodził się w Moskwie, od 2011 r. mieszka w Warszawie. Współzałożyciel Fundacji Wiara i Tęcza skupiającej Chrześcijan LGBT+ w Polsce. Od maja 2022 r. współprzewodniczący Europejskiego Forum Chrześcijańskich Grup LGBT. Autor Listu otwartego do biskupów panprawosławnego soboru na Krecie w imieniu prawosławnych osób LGBT+ (2016), współredaktor tomu „For I Am Wonderfully Made. Texts on Eastern Orthodoxy and LGBT Inclusion”. Założyciel i dyrygent pierwszego w Polsce chóru osób LGBT+ i przyjaciół Voces Gaudii.","USCHI PAWLIK, MISZA CZERNIAK, AGNIESZKA PISKOZUB-PIWOSZ",13.06.2022,https://www.tygodnikpowszechny.pl/chrzescijanie-lgbt-kosciol-to-trudny-dom-175302
11,"KOŚCIÓŁ W PANDEMII, W SIECI I W KRYZYSIE","Katolicy w Polsce wracają – przynajmniej na chwilę – do funkcjonowania bez sanitarnych obostrzeń po ponad roku duszpasterstwa online. A także roku wstrząsów: z kolejnymi wychodzącymi na jaw przypadkami molestowania i karami dla biskupów. Co się zmieniło? Czego wspólnoty wiernych się nauczyły? Kto w Kościele zyska, a kto straci na pandemii? I czy nowe doświadczenie zmieni Kościół na lepsze? Z Piotrem Sikorą, autorem raportu pt. „Nowy zasięg Kościoła”, rozmawia Michał Kuźmiński","Chodziliśmy do kościoła, bo tak się robiło, bo taka była tradycja, a teraz nagle zostaliśmy z tego wytrąceni, a do tego jeszcze okazało się, że obraz Kościoła jest inny niż wielu z nas się wydawało – wszystko to zmusi wielu ludzi do przemyśleń i dokonania świadomych wyborów – mówi w tym odcinku Podkastu Powszechnego teolog i dziennikarz Piotr Sikora. – Podejrzewam, że ze statystycznego punktu widzenia będzie się to wiązało z jeszcze większym tąpnięciem frekwencji w kościelnej wspólnocie. Natomiast, i to bardzo chciałbym podkreślić, poza wszelkim dostępem socjologicznym jest kwestia wiary w podstawowym sensie. Przypuszczam, że tak czy inaczej będzie musiała być ona na nowo przemyślana, bo na kilku ważnych poziomach zostaliśmy wytrąceni ze stereotypu”.
Czytaj także:
Nowy zasięg Kościoła – raport: kto zyska, kto straci na pandemii
Ks. Grzegorz Strzelczyk, teolog i proboszcz w Tychach: Parafialna grupa na Facebooku liczy teraz więcej ludzi niż chodzących do kościoła. To znaczy, że niektórzy z zewnątrz podglądają życie wspólnoty. Jeśli korzystają z naszej pracy – cieszę się.
TYGODNIK NA UCHO w Audioteka.pl","PIOTR SIKORA, MICHAŁ KUŹMIŃSKI",30.06.2021,https://www.tygodnikpowszechny.pl/kosciol-w-pandemii-i-w-sieci-168240
12,KOŚCIÓŁ W SKRÓCIE,20-26 lipca,"LICZBY
Do Kościoła rzymskokatolickiego należy 32 mln 440 tys. wiernych – wynika z najnowszego Małego Rocznika Statystycznego Polski. Kościół greckokatolicki liczy 55 tys. wiernych, wyznawców prawosławia jest 504 tys., luteranów 61 tys., zielonoświątkowców 24,8 tys., mariawitów 22,7 tys., metodystów 4,4 tys., kalwinów 3,2 tys.
PROCENTY
„Choroba alkoholizmu powoli, ale systematycznie wyniszcza nasz narodowy organizm” – alarmuje Zespół KEP ds. Apostolstwa Trzeźwości i Osób Uzależnionych i zachęca, żeby w sierpniu nie tylko się nie upijać, ale w ogóle nie pić alkoholu, nie kupować go i nie częstować nim.
WYBORY
„Macie wybór: szczepionka albo grób – powiedział Hieronim II (na zdjęciu), zwierzchnik prawosławnego Kościoła Grecji. – Szczepionka jest jedynym sposobem na zbudowanie muru bezpieczeństwa”. Dodał, że większość księży i biskupów jest zaszczepiona przeciw COVID-19. Stały Synod wydał encyklikę „Kościół i nauka w walce z pandemią”. Dołączono do niej pytania i odpowiedzi m.in. na temat teorii spiskowych o mikrochipach.",,26.07.2021,https://www.tygodnikpowszechny.pl/kosciol-w-skrocie-168506
13,KOŚCIÓŁ POWINIEN WZYWAĆ DO SZCZEPIEŃ,,"Wierni mogą od 13 czerwca zajmować w kościołach połowę miejsc, a od 26 czerwca limit skoczy do 75 proc. W związku z ograniczeniem restrykcji biskupi postanowili od 20 czerwca znieść dyspensy zwalniające od obowiązku uczestnictwa w mszy.
Zagrożenie epidemiczne rzeczywiście osłabło: dziennie raportuje się kilkaset nowych zakażeń, a obostrzenia dotyczące kościołów pochodziły z czasów, gdy wskaźnik ten przekraczał 20 tys. Eksperci ostrzegają, że koronawirus nie powiedział ostatniego słowa. Wariant Delta (do niedawna zwany indyjskim) jest już odpowiedzialny za większość infekcji w Wielkiej Brytanii. Mimo że ok. 60 proc. brytyjskiej populacji przyjęło przynajmniej jedną dawkę szczepionki, wykres zakażeń odbił tam w górę. Nie ma powodów, by nie powtórzyło się to na kontynencie.
W Polsce 40 proc. populacji zaszczepiło się przynajmniej jedną dawką, 25 proc. obiema – a tylko pełny cykl uodparnia przeciw Delcie. Tymczasem tempo akcji spada – są problemy ze zgłaszalnością po drugą dawkę. Odporności zbiorowej na pewno nie osiągniemy do końca wakacji.
Co gorsza, niezaszczepionych pozostaje 40 proc. najstarszych seniorów (80+). Lekarze rodzinni zrzeszeni w Porozumieniu Zielonogórskim zauważyli niedawno, że „są pacjenci, których bardziej skutecznie [od medyków] zachęci ksiądz podczas mszy”. Kościół powinien na serio potraktować apele środowiska lekarskiego. W kwietniu amunicji sceptykom dostarczyło oświadczenie bp. Józefa Wróbla, szefa Zespołu KEP ds. Bioetycznych, według którego katolicy nie powinni godzić się na szczepienie preparatami J&J i AstraZeneca, chyba że zostali do tego zawodowo zobligowani. Potrzeba więcej tak zdroworozsądkowych wypowiedzi, jak wezwanie bp. Józefa Guzdka: „Na wojnie z koronawirusem, podstępnym i bezwzględnym wrogiem ludzkości, należy zaufać służbie zdrowia, sprawdzonym procedurom medycznym oraz jasnym wskazaniom papieża”.
Ważnym argumentem jest na pewno oddalenie groźby powrotu limitu 1 osoby na 15 m kw. kościoła. Ale przede wszystkim: przyjęcie szczepionki chroni nas samych i wszystkich wokół – a miłość do siebie samego oraz do bliźniego to jeden z filarów chrześcijańskiej tożsamości. ©℗",MACIEJ MÜLLER,14.06.2021,https://www.tygodnikpowszechny.pl/kosciol-powinien-wzywac-do-szczepien-168049
14,BÓG UCHRONI NAS PRZED ZARAZĄ,"Wolność religijna w USA to rzecz święta. Nawet w dobie epidemii, która zbiera tu wyjątkowo śmiertelne żniwo.","Tony Spell, pastor ewangelicznego megakościoła Life Tabernacle w Central w Luizjanie, zmienia zdjęcie profilowe na Facebooku. Na kiepskiej jakości fotografii widać stojących ciasno obok siebie wiernych. Nikt nie ma maseczki ochronnej ani rękawiczek. Pod zdjęciem – które, jak sugeruje Spell, zrobiono podczas mszy w Niedzielę Wielkanocną – można przeczytać skrajne komentarze. Jedni zarzucają pastorowi lekkomyślność i narażanie życia ludzi. Drudzy bronią go, twierdząc, że jak nikt inny „stawia czoło szatanowi”. Jeszcze inni piszą, że to zwykła prowokacja, bo zdjęcie zrobiono kilka miesięcy temu.
Równie skrajne emocje wywołało nagranie z mszy w kościele Life Tabernacle, które w Wielkanoc transmitowała na Facebooku lokalna gazeta „Central City News”. Na wideo widać, jak Tony Spell żartuje z reguł społecznego dystansowania się i mówi, że władze nie powinny mieszać się w to, czy ktoś w dobie epidemii chce chodzić do kościoła.
Chrześcijanin nie boi się śmierci
Jak podaje ta lokalna gazeta, Niedzielę Wielkanocną w kościele Life Tabernacle świętowało około 1,1 tys. osób. Wierni byli zgromadzeni w siedmiu budynkach, gdzie oglądali transmisję nabożeństwa na żywo. W kościele, w którym przemawiał Tony Spell, przebywało około 250 osób. To pięć razy więcej, niż zezwalają stanowe restrykcje dotyczące zgromadzeń w czasach epidemii. Kontrowersyjny pastor od kilku tygodni łamie przepisy, choć był już dwa razy aresztowany (za łamanie zakazu zgromadzeń powyżej 50 osób i napaść na mężczyznę protestującego pod jego kościołem). Pastora nie powstrzymał nawet nakaz aresztu domowego. W niedzielę 26 kwietnia Spell przyjechał do kościoła i poprowadził nabożeństwo dla ponad 100 osób.
Kontrowersyjny kaznodzieja z uporem powtarza, że przed prowadzeniem nabożeństw nie powstrzyma go „ani szatan, ani wirus”. Twierdzi zresztą, że „Bóg ochroni wiernych przed zakażeniem”, a „prawdziwy chrześcijanin bardziej od śmierci boi się życia ze strachu”. Obowiązujący w Luizjanie do połowy maja nakaz pozostania w domu nazywa wręcz „tyranią”, a objętych restrykcjami mieszkańców – „więźniami”. Jak przekonywał w wywiadzie dla internetowego tabloidu TMZ.com, „jedyną ostoją” dla wiernych jest „przyjście do Domu Bożego, gdzie mogą pomodlić się jak wolni ludzie”.
CZYTAJ TAKŻE: Kościół wobec epidemii >>>
Retoryka Tony’ego Spella zaczęła przynosić tragiczne skutki. Tuż po Wielkanocy Harold Orillion, 78-letni członek kościoła Life Tabernacle, zmarł na ­COVID-19. Choć trudno stwierdzić, gdzie mężczyzna się zaraził, lokalne media podają, że regularnie uczestniczył w nabożeństwach sprawowanych przez pastora. Niedługo po śmierci 78-latka do szpitala trafił też zarażony koronawirusem prawnik Tony’ego Spella – Jeffrey Wittenbrink.
Sterylny kościół
Nie tylko pastor z Luizjany budzi w dobie epidemii kontrowersje. Amerykańskie media rozpisywały się m.in. o Rodneyu Howardzie-Browne’ie, pastorze z ewangelicznego megakościoła The River at Tampa Bay na Florydzie. Podobnie jak Spell, mężczyzna odprawiał nabożeństwa dla setek wiernych pomimo obowiązującego lokalnego nakazu pozostania w domu. Howard-Browne bronił się przed krytyką twierdząc, że jego kościół „to najbardziej sterylny budynek w Ameryce”. Przekonywał wręcz, że budynek wyposażony jest w „specjalne urządzenia”, które zabijają wirusy… Mężczyzna zrezygnował z publicznych liturgii, gdy pod koniec marca został aresztowany, a jego kościół stracił polisę ubezpieczeniową. Zwolniony za kaucją Howard-Browne ogranicza się do transmisji nabożeństw przez internet.
W Stanach głośno było też o pastorze Jonie Duncanie z kościoła ewangelicznego Cross Culture Christian Center w Lodi w Kalifornii. Mężczyzna zrezygnował z publicznego odprawiania liturgii w Niedzielę Palmową tylko dlatego, że wynajmujący mu salę właściciel budynku wymienił zamki w drzwiach. Przy wejściu na pastora czekała lokalna policja, która już wcześniej ostrzegała go przed łamaniem lokalnego i stanowego zakazu zgromadzeń.
Oburzony interwencją Duncan złożył sądowy pozew przeciwko gubernatorowi Kalifornii oraz władzom hrabstwa San Joa­quin, na terenie którego działa kościół. Jak twierdzi pastor, obowiązujące w czasach epidemii przepisy naruszają pierwszą poprawkę do konstytucji USA, która zabrania ograniczania wolności religijnej.
Pozew przeciwko kalifornijskim władzom złożyło też trzech pastorów z południowej Kalifornii. Jak argumentowali w pozwie, „skoro – z zachowaniem środków ostrożności – Kalifornijczycy mogą iść do supermarketu, sklepu z marihuaną czy alkoholem, powinni też mieć możliwość praktykowania swojej religii”. Kalifornijskim pastorom było dość po tym, jak jeden z nich – Dean Moffatt z Church Unlimited w Indio – dostał 1000 dolarów mandatu za publiczne odprawianie liturgii w Niedzielę Palmową.
Nerwy puściły też trzem pastorom z hrabstwa Harris w Teksasie, którzy zaskarżyli decyzję lokalnego sądu zezwalającego wówczas tylko na transmisję nabożeństw przez internet. Zdaniem pastorów wierni mają prawo do „pokojowego zrzeszania się”, a w czasach epidemii udział w publicznej liturgii w kościele powinno się uznać za „niezbędny”.
Spory partyjne
O granice wolności religijnej w czasach zarazy spierają się też Demokraci i Republikanie. Przed świętami wielkanocnymi Ameryka śledziła batalię w Kansas, gdzie gubernator Laura Kelly zakazała uroczystości religijnych powyżej 10 osób. Nowe przepisy szybko zablokowali jednak Republikanie z parlamentu stanowego, twierdząc, że to „zamach na wolność religijną”. Przewodnicząca senatu stanowego Susan Wagle zasugerowała wręcz, że „zamykanie kościołów w trakcie Wielkiego Tygodnia” jest atakiem na chrześcijan. Należąca do Partii Demokratycznej gubernator nie dała jednak za wygraną i zaskarżyła decyzję parlamentu do stanowego Sądu Najwyższego. Ten przyznał jej rację i tuż przed Niedzielą Wielkanocną restrykcje weszły w życie. Ale to nie koniec sagi, bo nowe przepisy natychmiast zaskarżyło dwóch pastorów Kościoła baptystycznego. Sędzia federalny z Wichita co najmniej do początku maja wstrzymał stanowe restrykcje.
Przed świętami zawrzało też w Kentucky. Osobom, które poszły do kościoła w Niedzielę Wielkanocną, gubernator stanu Andy Beshear nakazał 14-dniową kwarantannę. Demokratę skrytykowali pochodzący z Kentucky republikańscy członkowie Senatu USA – Mitch McConnell i Rand Paul, a także stanowy prokurator generalny Daniel Cameron.
Partii Republikańskiej udało się dopiąć swego w Wisconsin. Pod wpływem nacisków gubernator Tony Evers zezwolił na odprawianie mszy wielkanocnych na kościelnych parkingach. Konserwatyści z Wisconsin przeforsowali też organizację prawyborów. Choć ze względu na epidemię gubernator stanu przeniósł je z kwietnia na czerwiec, Republikanie zaskarżyli jego decyzję w stanowym Sądzie Najwyższym. Głosowanie ostatecznie odbyło się, a całą Amerykę obiegły zdjęcia ludzi tłoczących się w długich kolejkach do lokali wyborczych.
Wielkanoc Donalda Trumpa
Spór o uroczystości religijne toczy się także w Partii Republikańskiej. W połowie kwietnia media rozpisywały się o liście do prezydenta USA, który wystosowali kongresmeni Andy Biggs i Jody Hice należący do klubu wolności religijnej w Izbie Reprezentantów. Jak przekonywali, w imię zagwarantowanej przez konstytucję wolności „każdy Amerykanin może decydować, czy chce podjąć ryzyko związane z udziałem w uroczystości religijnej”. Według nich każdy kościół, który stosuje środki bezpieczeństwa – jak zachowanie odpowiedniej odległości między wiernymi – powinien być otwarty. Jak przekonują, w dobie epidemii udział w liturgii nie jest „bardziej ryzykowny niż robienie zakupów w sklepie”. Kongresmeni skrytykowali też wprowadzenie w Kentucky kwarantanny dla uczestników wielkanocnych nabożeństw. Według nich tego rodzaju ograniczenia „nie powinny mieć miejsca w Ameryce”.
Odmienne stanowisko przed Wielkanocą zajął Biały Dom. Donald Trump, który dąży teraz do szybkiego odmrożenia gospodarki (16 kwietnia przedstawił trzystopniowy plan poluzowywania restrykcji), jeszcze w Wielki Piątek promował udział w nabożeństwach online. Na konferencji prasowej w Białym Domu mówił, że w Niedzielę Wielkanocną będzie oglądał transmisję nabożeństwa z kościoła First Baptist w Dallas.
Do ograniczenia udziału w uroczystościach religijnych powyżej 10 osób nawoływał też wiceprezydent Mike Pence. Polityk mówił, że razem z żoną będzie oglądał transmisję liturgii wielkanocnej w domowym salonie. W rozmowie z chrześcijańską telewizją CBN News zdradził, że po modlitwie spotka się z dziećmi przez Skype’a i zje z nimi wielkanocny brunch.
Jednocześnie zaraz po świętach Departament Sprawiedliwości wydał oświadczenie w obronie Kościoła baptystycznego w Greenville w stanie Missisipi. Za udział w liturgii na kościelnym parkingu wierni dostali mandaty w wysokości 500 dolarów. Jak argumentował w oświadczeniu prokurator generalny William Barr: „nawet w tak wyjątkowych okolicznościach, gdy ze względu na epidemię wprowadzane są tymczasowe restrykcje, pierwsza poprawka do konstytucji zabrania dyskryminacji wobec wiernych i instytucji religijnych”. A jego zdaniem baptyści z Greenville padli ofiarą dyskryminacji, bo mandatów nie dostają np. klienci restauracji drive-in (na ich teren też wjeżdża się samochodem).
Pastor na dachu
Ciągłe odwoływanie się do konstytucji USA nie ułatwia walki z epidemią. Jak podaje CNN, w 12 spośród 39 stanów nakazy pozostania w domu i ograniczenia dotyczące zgromadzeń nie objęły uroczystości religijnych. Tak jest np. w stanie Michigan, jednym z głównych ognisk epidemii. Choć obowiązuje tam zakaz zgromadzeń powyżej 50 osób, łamiące przepisy Kościoły i związki wyznaniowe nie są za to karane. Powołując się na rozdział Kościoła od państwa gubernator Gretchen Whitmer powiedziała, że władze nie mogą pociągać do odpowiedzialności grup religijnych.
Republikański gubernator Florydy Ron DeSantis mówił zaś, że „rząd nie ma prawa do zamykania kościołów”. Wprowadzając 1 kwietnia nakaz pozostania w domach, polityk zwolnił z restrykcji kościoły, choć kilka dni wcześniej aresztowano wspomnianego pastora Rodneya Howarda-Browne’a. DeSantis zadbał o wolność religijną podwójnie, bo zniósł też obowiązujące w niektórych hrabstwach restrykcje dotyczące uroczystości religijnych. Zmiany dotknęły m.in. hrabstwo Hillsborough, gdzie aresztowano pastora Howarda-Browne’a.
Nawet jeśli w niektórych stanach kościoły zostały zwolnione z restrykcji, większość i tak ograniczyła się do transmisji nabożeństw i mszy przez internet lub organizowania liturgii dla „zmotoryzowanych”. Serwis CNN pisał o kościele Cross Community w Karolinie Południowej, który obchody Niedzieli Wielkanocnej zorganizował w kinie samochodowym. Wierni siedzieli w swoich autach i słuchali w radiu transmisji liturgii. Na podobny pomysł wpadł pastor First Baptist Church w Plaistow w stanie New Hampshire, który poprowadził nabożeństwo z dachu kościoła.
Rozwaga przede wszystkim
Pod koniec kwietnia mszę na kościelnym parkingu odprawił Peter Baldacchino, biskup katolickiej diecezji Las Cruces w stanie Nowy Meksyk. Jako pierwszy katolicki duchowny w USA zniósł zakaz publicznego odprawiania liturgii (w odpowiedzi na epidemię amerykańskie diecezje zamknęły bowiem kościoły i ograniczyły się do transmisji online).
Wraz z poluzowywaniem restrykcji w kolejnych stanach niektórzy biskupi katoliccy decydują się na powrót do normalności. Wznowienie publicznych liturgii zapowiedział bp Robert Coerver z diecezji Lubbock w Teksasie. W reakcji na zniesienie restrykcji przez władze Montany dwie diecezje, Great Falls-Billings i Helena, wznowiły odprawianie mszy w kościołach. Biskup Austin Vetter z diecezji Helena podszedł do tej kwestii ostrożnie – przywrócił publiczną liturgię tylko w niektórych parafiach, i to pod warunkiem zachowania środków ostrożności. Biskup zaznacza, że parafianie szczególnie narażeni na powikłania z powodu COVID-19 – rodziny z dziećmi, starsi i schorowani – „nie powinni czuć się zobligowani do udziału we mszy”.
Ostatnia msza
Jak podaje serwis Bloomberga, do powstania co najmniej 11 ognisk epidemii przyczyniły się uroczystości religijne m.in. w kościołach w Alabamie, Arkansas, Kalifornii czy Illinois. To, jak kościół może stać się niekiedy wylęgarnią koronawirusa, pokazuje przykład kalifornijskiego Bethany Slavic Church. Według danych władz hrabstwa Sacramento, na terenie którego znajduje się kościół, u co najmniej 71 członków zgromadzenia stwierdzono zakażenie. Choć pod wpływem krytyki władze Bethany Slavic Church ograniczyły się do odprawiania nabożeństw online, kalifornijska prasa donosi, że wierni dalej spotykają się na modlitwach w domach.
O tym, czym w czasach zarazy może się skończyć modlitwa w przepełnionym kościele, przypomina historia pastora Geralda O. Glenna ze stanu Wirginia. Duchowny wbrew zaleceniom władz stanowych organizował nabożeństwa dla kilkudziesięciu osób. Odgrażał się, że się nie podda, dopóki „nie trafi do więzienia lub szpitala”. Koronawirus pokrzyżował mu plany szybciej, niż się spodziewał. 66-letni pastor zmarł z powodu COVID-19 tuż przed Wielkanocą. Jego śmierć ogłoszono podczas liturgii w Niedzielę Wielkanocną. Tym razem transmitowano ją przez internet. ©
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>",MARTA ZDZIEBORSKA,11.05.2020,https://www.tygodnikpowszechny.pl/bog-uchroni-nas-przed-zaraza-163307
15,SREBRNA SZCZEPIONKA,,"Lekarz i pielęgniarka szczepiący dziecko znaleźli się na kolekcjonerskiej watykańskiej monecie o nominale 20 euro, jako wyraz uznania dla postępów medycyny – papież Franciszek nieraz powtarzał, że są one wyrazem bożego błogosławieństwa dla człowieka, a szczepienie jest naszym moralnym obowiązkiem.
Nowa srebrna moneta (projekt Chiary Principe, nakład 4 tys.) to jedna z trzech numizmatycznych nowości Watykanu, obok dwukolorowej piecioeurówki z wizerunkiem Benedykta XV i jego pamiętnymi słowami: „Wojna to niepotrzebna rzeź”, wybitej w stulecie śmierci papieża (projekt Patrizio Daniele, nakład 8 tys.) oraz złotej monety o nominale 50 euro, poświęconej Caritasowi, której rewers przedstawia postać Matki Bożej Miłosierdzia z obrazu ­Piera ­della ­Francesca (projekt Marco Ventura, nakład 799 sztuk). ©℗",EA,27.06.2022,https://www.tygodnikpowszechny.pl/srebrna-szczepionka-175814
16,MOJA I TWOJA NADZIEJA,"KS. ADAM BONIECKI: Dziś, bodaj po raz pierwszy, mówimy: nie ma nieważnych ludzi.","ANNA GOC: Jak przeżywasz pusty kościół?
KS. ADAM BONIECKI: Robi na mnie duże wrażenie. Ogołocona przestrzeń, puste ławki. Mówię „Pan z wami”, „przekażcie sobie znak pokoju”, błogosławię. Jakieś poruszenie przy drzwiach – jedyne, co mogę dostrzec. Troje ludzi stojących tak daleko, że nie widzę nawet ich twarzy. Mówię kazanie. Nie wiem, czy do kogoś trafia. A może ktoś oglądający mszę św. przez internet właśnie zakończył transmisję?
Spowiadałeś przed Wielkanocą?
Swój dyżur spowiednika miałem we wtorek. Dwie godziny, jak zawsze. Nikt nie przyszedł. Udało się chyba ludzi przekonać, że nie powinni ryzykować, zadziałały rządowe zakazy. Niektórzy przyjęli do wiadomości, że wystarczy żal doskonały za grzechy, żeby zostały odpuszczone. „Dobrze” – pomyślałem.
Ale w tym konfesjonale zaczęły mnie nachodzić też inne myśli: zmienił się nurt rzeki, jakaś jej odnoga umarła, ludzie przenieśli swoje domostwa na inne nadbrzeża, a my, księża, zostaliśmy w tym samym miejscu. Do tej pory czułem się jako ksiądz potrzebny. Wystarczył wirus, żebym przestał być potrzebny?
Zostałeś z tą myślą?
Nie, po chwili przyszła kolejna: skoro jeszcze dwa tygodnie temu byłem potrzebny, to pewnie i teraz jestem. Jedną z naszych mszy transmitowanych z bazyliki św. Floriana obejrzało prawie osiemset osób. Tylu w naszym kościele jeszcze nigdy nie było. Gdyby przyszli, nie zmieściliby się. Potem ktoś zadzwonił, podziękował, skomentował kazanie. Kazanie zawsze traktowałem jak wydarzenie międzyludzkie. Po tych świątecznych mszach odnalazłem w sobie umiejętność nawiązania kontaktu z ludźmi, którzy oglądają msze przed komputerami.
„Wpadał czasem do Krakowa i zdarzało się, że u mnie pomieszkiwał. Idąc rano do kuchni, widywałem go wówczas odprawiającego mszę: przy stole, na którym wieczorem stały kieliszki z winem i talerze makaronu, tylko dla siebie i dla Tego, którego obecność przywoływał” – wspominał Twoje msze w samotności Michał Okoński.
Modlitwa jest sprawą intymną, trudno o niej opowiadać. Ona się zmienia, na różnych etapach życia jest inna. Powiem o mojej mszy św., o tych zmianach zewnętrznych, ale w konsekwencji także zmianach w przeżywaniu jej przeze mnie.
Przez kilkadziesiąt lat zawsze przewodniczyłem liturgii. Wtedy poczucie wspólnoty eucharystycznej z obecnymi jest spontaniczne. Taka jest struktura tej liturgii. To ja zapraszam do modlitwy, ja pozdrawiam zgromadzonych: „Pan z wami”, oni mi odpowiadają „i z Duchem Twoim”, ja prowadzę ten liturgiczny dialog i na końcu ja ich błogosławię. Teraz to się zmieniło. Przez cały tydzień w naszym kościele zakonnym jestem w koncelebrze. Mój udział jest bardziej wewnętrzny niż zewnętrzny. Kilka tekstów Modlitwy Eucharystycznej odmawiamy chóralnie, razem. Poza tym stoję, siedzę, słucham, odpowiadam na wezwania głównego celebransa tam, gdzie w liturgicznym dialogu mają głos wierni. Bo liturgii przewodniczy jeden ksiądz. I tak dzień pod dniu, z wyjątkiem dni, w których przewodniczę liturgii, soboty i niedzieli.
Tej formy odprawiania mszy św. musiałem się nauczyć. Od „actio” do „contemplatio”. Dziś zdaję sobie sprawę, że przewodnicząc byłem i się czułem – bynajmniej do tego nie dążąc – w centrum uwagi. Koncelebrując jestem anonimowy, bliżej zgromadzonych w kościele ludzi. Znikam. Polubiłem ten sposób odprawiania. W moim odczuwaniu koncelebra jest bliska odprawianiu w samotności.
Te samotnie odprawiane msze św. zawsze były, i jeśli się zdarzają, to nadal są dla mnie silnym przeżyciem. W pustym pomieszczeniu, bez innych uczestników odczuwam wspólnotę z Kościołem, ze wszystkimi mszami, które na świecie się w tym momencie odprawiają. Nie jestem w centrum, bo jestem sam. Wtedy nie ma innego centrum poza Jezusem. Zbliżonym przeżyciem są dla mnie te msze św. w pustym czy prawie pustym kościele, w niewidzialnej łączności z tymi, którzy w swoich domach się łączą przez internet.
Samotność na domowej mszy jest dla wielu trudna. Jak sobie z nią radzić?
Często na takiej mszy św. spotykają się rodziny, przyjaciele, sąsiedzi. Oczywiście są i ludzie samotni w swojej domowej kwarantannie. Cóż, ja mam wprawę w samotności, więc trudno mi się tu mądrzyć. Ale z innymi ludźmi jesteśmy tylko do pewnego stopnia. Jest w nas taka strefa, w której zawsze jesteśmy samotni.
Powiedziałeś kiedyś, że starasz się ludzi ze sobą nie wiązać: „W tym punkcie im się przydałem, nasze drogi raz się przecięły, ale potem się rozchodzą. Wiem zresztą – mam nadzieję – że jeśli znów będę tym osobom potrzebny, to mnie znajdą”.
Nie mogę się spodziewać, że ktoś zawsze ze mną będzie. Pogodzenie się z własną samotnością sprawia, że przestaję się miotać: nikt mnie nie rozumie, nikt mnie nie kocha. I mogę się cieszyć, jeśli ktoś mnie trochę kocha, trochę rozumie. My też nie kochamy i nie rozumiemy wszystkich, którzy by tego od nas oczekiwali i tak, jakby chcieli…
Mówi się, że człowiek umiera w samotności. Ale nie tylko w umieraniu jesteśmy samotni. Przez całe życie uczymy się jednocześnie bycia z innymi i samotności. Są progi naszego wnętrza, których innym ludziom niełatwo przekroczyć. Granice, za które nie wpuszczamy nikogo. Ostatecznie, w najważniejszych momentach, nawet przy bliskości tych, których kochamy, jesteśmy samotni. Od tego nikt nie ucieknie.
Mówisz o tym z dużym spokojem.
Może dlatego, że trenowałem to przez całe życie. Decyzję o kapłaństwie podjąłem radośnie, z młodzieńczym entuzjazmem. Kilka lat potem, jako świeżo upieczony kapłan, pojechałem w góry z namiotem. Rozbiłem się z dala od ludzi. Zapadła noc. Pamiętam ją dobrze, bo całą noc szlochałem. Boleśnie dotarło do mnie, że nigdy nie będę miał rodziny, żony ani dzieci. Kiedy teraz patrzę na tamte chwile, moje reakcje wydają mi się dość prymitywne. Przecież wybierałem świadomie, miałem mnóstwo czasu, żeby się wycofać, jak niektórzy moi koledzy. Ten szloch, ten żal… to było dla mnie samego zaskoczenie. Uważałem się za człowieka zrównoważonego, a tu coś takiego. Ale wtedy to były prawdziwe emocje.
Więc to jest punkt wyjścia: pogodzić się z własną samotnością.
Podobnie jest w małżeństwie. Wybieram kogoś, wiążę jego życie z własnym i wzajemnie. Potem całe życie się uczę i bycia razem, i tej samotności: swojej i drugiego.
Dzisiaj obejmuję refleksją historie moich relacji z różnymi ludźmi. Skąd się one wzięły, co było energią, która je napędzała, dlaczego jedne okazały się trwałe, a inne – nie. Dzwonią do mnie teraz ludzie, z którymi czasem nie rozmawiałem od wielu lat. Ciekawe dlaczego teraz? Może w notesie wyszukują staruszków, a więc osoby z grupy szczególnego ryzyka, do których, póki żyją, warto zadzwonić? A może przeglądając książkę telefoniczną odkrywają osoby, z którymi dawno się nie słyszeli, a które kiedyś były dla nich ważne. Na czas, który teraz mamy, patrzę więc jak na warsztaty z samotności.
Drugie ważne doświadczenie jest takie, że jak pewnie większość z nas zaczynam doceniać rzeczy, które uważałem za normalne i oczywiste. Na przykład wyjazdy za granicę. Łatwość, z jaką można wyjechać, przeżywam za każdym razem jako coś niezwykłego. Pokolenie, które urodziło się po upadku komunizmu, nie ma tego doświadczenia, a ja przekraczając granicę zawsze się cieszę jak głupi, że to jest takie cudowne, że mogę pojechać, gdzie chcę.

Po mszy w jubileusz 75-lecia „Tygodnika”, z powodu epidemii odprawionej przy pustym kościele, ale transmitowanej w sieci. Bazylika św. Floriana, Kraków, 24 marca 2020 r. / GRAŻYNA MAKARA
Wielu ludziom zawala się świat, który znali. Tracą pracę, nie mają za co żyć, nie wiedzą, co robić. Być może szukają wsparcia, ale nie wiedzą, gdzie szukać, bo w podobnej sytuacji są inni.
Znam to uczucie. Byłem wtedy dzieckiem, ale dobrze pamiętam ten moment: tatę zabiera gestapo i zostaje zabity. Wkrótce potem tracimy cały majątek. Kończy się bezpieczny świat. Jest nas sześcioro: mama i piątka dzieci.
Jak się z takich sytuacji wychodzi?
Punktem wyjścia dla nas wtedy było realistyczne powiedzenie sobie: tamto się skończyło. Tamten sposób życia, tamte formy bezpieczeństwa i pracy, to jest rozdział zamknięty. Tego już nie ma. Ale życie trwa nadal. Moja mama miała nas, dzieci. To ją na pewno trzymało. Wiedziała, że nie można się oglądać wstecz. Dla mojej matki nie było problemem, że w rubryce „zawód” podawała: „robotnica”. Przez kilka lat dla jakiejś ­spółdzielni z siedzibą w Aninie szyła lalki wypchane trocinami, akompaniowała na zajęciach rytmiki w szkole, do której chodziły moje siostry. Nie żeby jej ktoś za to płacił, ale dzięki temu one mogły brać udział w zajęciach. Przez jakiś czas zajmowała się krową i kilkoma świniami, które ktoś wykradł z zarekwirowanego nam żywego inwentarza i nam dostarczył. Czegoś takiego nigdy wcześniej nie robiła, a wtedy, z całą swobodą, podejmowała te wyzwania. Bynajmniej nie czuła się tym poniżona czy zdeklasowana.
Powiedziałeś kiedyś, że tego, co ważne, nauczyłeś się od mamy.
Nauczyła nas wierzyć we własną wartość, która nie polega na tym, ile się ma na koncie bankowym, tylko na tym, kim się jest. Brać pracę, jaka jest. Nie boleć w kółko nad tym, co na nas spadło.
Uczyliśmy się też wtedy, czym jest solidarność rodzinna. Jak cudowna jest przyjazna dłoń, która nas wspiera w momencie katastrofy. Co to znaczy, że ktoś jest blisko. Pomagali nam siostra mamy i brat taty. Ludziom kompletnie samotnym jest dużo trudniej. Choć we wspólnocie, która nazywa siebie wspólnotą chrześcijańską, takich ludzi nie powinno być w ogóle. Wracając do pytania, odpowiem: trzeba się nauczyć z tym żyć. Przecież dziś już wiadomo, że obecna zaraza ma trwać jeszcze miesiące. „Trzeba z tym żyć” – powiedzieli Polacy w okresie zaborów, w okresie okupacji, w PRL. Żyć i nie dać się unicestwić jako społeczeństwo, zachować to, co jest w naszej tożsamości cenne.
Takich osób w patowych sytuacjach jest dużo, pisał o nich ostatnio w „Tygodniku” Przemysław Wilczyński. Ci już dotąd wykluczeni – mieszkańcy Domów Pomocy Społecznej, osoby w kryzysie bezdomności, ofiary przemocy domowej – teraz są wykluczeni jeszcze bardziej.
W skrajnych sytuacjach wychodzą na jaw wszystkie już istniejące mankamenty życia społecznego i organizacji społecznej.
Powiedzmy szczerze, DPS-y nie były oczkiem w głowie ani w czasach Polski Ludowej, ani po upadku komunizmu. Co można zrobić? Wydaje mi się, że tu słowa niewiele dadzą. Nie ma żadnych magicznych formułek, zaklęć, które by pomogły ludziom zepchniętym na margines. Ale nie można ich zostawić. To sytuacje, kiedy trzeba działać. Tak łatwo wszystko spycha się na państwo. Na poziomie lokalnych wspólnot powinno się myśleć o najsłabszych. Natychmiast tworzyć bezpieczne przestrzenie dla osób, które są ofiarami przemocy – a ona w czasie narodowej kwarantanny straszliwie przybrała na sile. Ofiary skazane na przebywanie non stop z oprawcami nie mogą wezwać pomocy, nie mają dokąd uciec. Może gdzieś taką bezpieczną przestrzenią może być plebania albo dom parafialny? Ci, którzy nimi zarządzają, mówią dużo o wspólnocie. A wspólnota wymaga tworzenia ratunkowych struktur.
W drodze do kościoła, którą ostatnio przemierzam samochodem, widzę bezdomnych. Siedzą na murkach, coraz bardziej smętni, milczący. Kiedyś to było niezwykle ożywione towarzystwo. W klasztorach, w których dostawali ciepły posiłek, dziś przygotowują dla nich suchy prowiant. Nie widziałem, by nosili maseczki i rękawiczki, żeby jeden od drugiego zachowywał dystans dwóch metrów. Niektórzy z nich, moi znajomi, gdzieś znikli. Może trafili na przymusową kwarantannę, może do szpitala, może są w więzieniu.
Przypomniało mi się jedno z kazań, które w Wigilię wygłosiłeś jako młody ksiądz w zakładzie specjalnym dla starszych ludzi. Po latach znalazłeś notatki z tego kazania: „Mówiłem, że dziś wszyscy dzielą się z bliskimi opłatkiem i że do nich też przyszedł Ktoś Bliski podzielić się Opłatkiem Swego Ciała. Teraz, kiedy to po latach odczytuję, jest mi wstyd. Czy można tak robić? Stanąć przed człowiekiem wściekle samotnym, uśmiechnąć się słodko i powiedzieć: myślisz, że jesteś samotny? Ależ skąd, przyszedł do Ciebie Pan Jezus”.
Są sytuacje, w których nie wiadomo, jak wesprzeć cierpiących ludzi. Weźmy tych samotnie chorujących w szpitalach zakaźnych. Teraz granicą dotarcia do nich jest telefon komórkowy. Zapewniamy o naszej pamięci, że myślami jesteśmy z nimi. Ale nie oszukujmy się: to tylko namiastka spotkania. A ilu nawet tego nie ma? Po prostu nikt do nich nie dzwoni.
Pocieszyć kogoś, kto jest zarażony. Nie móc się pożegnać z kimś, kto umiera. Dotąd jako kapłani mogliście towarzyszyć ludziom odchodzącym.
Teraz nie da się pocieszyć tak, jak byśmy chcieli. Trzeba się z tym pogodzić. Na pewno obecność, przyjazna, kochająca, jest pomocą. A udręka ludzi chorujących samotnie w odciętych szpitalach, odejścia ludzi bez możliwości pożegnania, zbiorowe pogrzeby – to sytuacje, w których jako księża nie zawsze wiemy, co robić. Nie mamy jeszcze podręcznych instrukcji działania. Możemy się modlić za żywych i umarłych.
Codziennie słyszymy komunikaty o liczbie zmarłych. Jeszcze się dają objąć wyobraźnią, jednak jest coś przejmującego w sprowadzaniu tych śmierci do liczb. Jakbyśmy mówili o inwentarzu. Jakby tylko to było ważne, czy liczba ofiar wzrasta, czy maleje. Wymienia się czasem wiek i choroby towarzyszące. A przecież ci ludzie ze swoimi chorobami towarzyszącymi pewnie mogliby żyć jeszcze długo. Okrutne jest to sprowadzanie człowieka do statystyki. Przecież to był czyjś ojciec, matka, zostali jego bliscy.
W jednym z ostatnich kazań mówiłeś o silnej potrzebie zmiany mentalności w Kościele.
Przez stulecia Kościół koncentrował się na budowaniu fasady. Byliśmy tym tak pochłonięci, że fasada stała się celem działalności księży. Tylko że ksiądz nie jest po to, żeby budować kościoły – budynki. Wywodzący się od Chrystusa Kościół w ogóle nie jest po to, żeby go budować. Kościół – budynek, jest po to, żeby gromadzić ludzi. Kościół, ten przez duże K, jest zbudowany z „żywych kamieni”.
Wytrenowaliśmy się w tej wierze, dla której jedyną właściwą przestrzenią jest kościół. Nieważne, czy przystępujemy do komunii, bo głęboko przeżywamy jej przyjęcie, czy dlatego, że jest druga rocznica śmierci babci, ale kiedy przyjmujemy ją w kościele, wierzymy, że przyjmujemy Chrystusa.
A teraz możemy spojrzeć na to, co dotąd robiliśmy. Ile wkładaliśmy wysiłku w to, żeby ludzie chodzili na niedzielne msze. Ile razy liczyliśmy rozdane komunie i na ich podstawie szacowaliśmy religijność Polaków. Na ogół nie informowaliśmy wiernych, że poniedziałek wielkanocny nie jest „świętem obowiązującym”. Chcieliśmy, żeby ludzie przyszli do kościoła, nieważne, czy z potrzeby serca, czy z obowiązku. Teraz zachęcamy, by w niedzielę włączyli telewizor z mszą, żałowali za grzechy w samotności, przyjęli duchową komunię. Ten czas może nam pomóc uświadomić sobie, że komunia sakramentalna jest w istocie komunią duchową i w ogóle bardziej docenić wymiar duchowy. Oczywiście bez wpadania w przesadę. Ojciec Oszajca napisał u nas niedawno: żebyśmy przenosząc msze do internetu nie stali się wirtualnym Kościołem.
Dotąd słyszeliśmy od księży, jak to wszystko jest ważne.
Można zadawać sobie pytania. Jeśli Eucharystia, przemiana chleba i wina w Ciało i Krew Chrystusa, jest działaniem Boga, to dlaczego ta sprawowana daleko od nas, w którą się włączamy duchowo, oglądając ją w telewizji, ma być mniej ważna od tej, w której uczestniczymy na miejscu, w kościele? Czy od Boga oddzielają nas ziemskie kilometry? Czy istotny jest zasięg głosu księdza, głośnika, a może miejsce w pierwszej ławce?
Dotąd ci, którzy przychodzili do kościoła na mszę, starali się na niej jakoś wytrzymać. Teraz, gdy ksiądz przemawia jak samozwańczy sędzia, jakby to on umarł na krzyżu za nasze grzechy, jednym kliknięciem można się przełączyć na innego kaznodzieję.
Obrzędowość, która zdominowała nasz katolicyzm, ma niewiele wspólnego z wiarą. Czy praktykujący katolik to ten, który chodzi co niedzielę do kościoła, co najmniej raz w roku przyjmuje komunię, wziął ślub i ochrzcił dzieci? Z Ewangelii wynika, że kryterium katolickości to pójście za Chrystusem, naśladowanie Chrystusa. Praktyki mają być w tym pomocą. Niestety, zaczęliśmy z nich korzystać w sposób magiczny.
Teraz się zrelatywizowały?
Tak to widzę. Nie musisz pędzić do kościoła – możesz uczestniczyć w mszy przy telewizorze. Nie musisz iść do spowiedzi – wzbudź w sobie żal za grzechy. Nie pędź do komunii – bo komunia to także pragnienie spotkania z Chrystusem. Jest Wielka Sobota – pobłogosław pokarmy w domu. Błogosławieństwo nie jest zastrzeżone dla księdza. Wszyscy możemy się nawzajem błogosławić, czyli prosić Boga, by swoją łaską i opieką objął tych, których błogosławimy.
Wydobywamy teraz stare tradycje chrześcijańskie. Przypominamy sobie, że zanim wybudowaliśmy świątynie, chrześcijanie spotykali się w mniejszych wspólnotach, często rodzinnych i przyjacielskich. Że być może te wspólnoty mogły na siebie bardziej liczyć. Były prawdziwsze? Możemy spytać: dlaczego gesty modlitewne w kościele przyjmujemy jako coś normalnego, a jak ktoś klęka do modlitwy w domu, to patrzymy na niego podejrzliwie? Traktujemy to jak spektakl?
Czas, w którym się znaleźliśmy, można więc potraktować jak kurację z klerykalizmu. Nagle się okazało, że ksiądz nie jest nam niezbędnie potrzebny do zbawienia. Co więcej, że niektórzy księża nie są nam do niczego potrzebni w sferze „posługi słowa” – jak się lubi nazywać to, co mówią. Bo po prostu nie mają nic do powiedzenia. Zastanawiam się nad tym doświadczeniem, krótkotrwałym jeszcze: co będzie, jak to się skończy?
Jakie masz intuicje?
Po upadku komunizmu, zwłaszcza w krajach, w których Kościół był ostro zwalczany i częściowo schodził do podziemia, obserwowałem tendencję, żeby w Kościele za wszelką cenę odbudować to, co było przedtem. Starano się odtwarzać stare struktury, na przykład wskrzeszano powstałą w latach międzywojennych Akcję Katolicką. Doświadczenie Kościoła w latach komunizmu okazało się zbyt męczące, trudne i niepewne. Kusiły stare, przedwojenne wzory, stare struktury, stary styl. Kiedy się udało je odtworzyć, poczuliśmy się w nich bezpieczni. Niestety, często okazywały się nieadekwatne do realnych potrzeb nowego czasu.
Nie wszystko trzeba odtworzyć. Nie zachęcam do tego, żeby udział w mszy był tylko przez platformy internetowe. Ale nie możemy zapomnieć, że jest i taka możliwość. Nie bójmy się uznać, że jest taka możliwość. Że wierni uciekną? A może dzięki temu doświadczeniu odkryją, czym jest wspólnota zgromadzona na Eucharystii? Może w tym dziele zniszczenia naszych religijnych nawyków zostaliśmy uwolnieni od jakichś rzeczy niepotrzebnych? Może zaczniemy kształtować nasze religijne przyzwyczajenia od nowa. Bardziej świadomie. Byle nie wchodzić w te same buty, sprzed zarazy, bo wszystko zmarnujemy. Ja nie wejdę.

Przy obrazie autorstwa Albina Talika – prezencie od „Tygodnika” na 85. urodziny. Październik 2019 r. / GRAŻYNA MAKARA
Nieraz obserwowałeś świat, który z dnia na dzień się zmienia. Z czym można porównać dzisiejsze doświadczenie?
Jeśli miałbym z czymkolwiek porównać obecną izolację, to tylko z tym, co przeżywaliśmy w czasie okupacji. Trudno mówić o podobieństwie, ale jest jakaś analogia. Wróg, który czyha na człowieka w każdej sytuacji. Straszliwa niepewność. Kontakty z innymi ludźmi zawsze zaprawione jakąś dozą niebezpieczeństwa. Podczas wojny byłem w końcu dzieckiem, ale i tak dobrze pamiętam opresję, która obejmowała całe życie. Niepewność, kiedy to się skończy i jaki nastąpi czas potem.
Ostatnio jeden z moich znajomych powiedział, że wychodząc z pracy jeszcze nigdy nie żegnał się ze wszystkimi tak jak teraz.
Mamy się ze sobą nie spotykać, nie wiadomo przez ile miesięcy. Pozostała namiastka spotkania przez Skype’a. To nie to samo, co spotkanie w realu.
Jak to było fantastycznie móc się z kimś umówić, spotkać, porozmawiać, zjeść coś razem. Wiedziałem, że mam ludzi zaprzyjaźnionych, że mogę wsiąść w samochód, pojechać na obrzeża Krakowa, gdzie mieszkają. Nawet jeśli nie robiliśmy tego często, zawsze wiedzieliśmy, że to możliwe.
Dla mnie to wszystko jest z czasem coraz trudniejsze. Uwierające. Zauważyłem, że w kilku grupach, w których łączymy się przez internet, trudno nam się na koniec spotkania rozłączyć.
Tak, też to zauważyłam.
Chce się ten moment bycia razem przedłużyć. Gada się o byle czym, żeby tylko pobyć jeszcze chwilę razem. Momenty, które rozczulają. Ostatnio jedna z osób z „Tygodnika” przyniosła mi kawę. Właściwie cały zapas kawy. Patrzę, a to moja ulubiona, którą można znaleźć tylko w kilku sklepach w Krakowie. To mnie wzruszyło i zawstydziło jednocześnie.
Nie boisz się o siebie?
Nie mam poczucia, że wisi nade mną miecz Damoklesa i że śmierć mnie dopadnie. Raczej czuję się tak, jakby to dotyczyło wszystkich, ale nie mnie. Nie ryzykuję niepotrzebnie, ale tym wszystkim opiekuńczym głosom, które mówią: „uważaj”, „nie wychodź”, odpowiadam: „nie przesadzajmy”.
Dziś wyszedłem po raz pierwszy w masce. Do sklepu, w godzinach dla staruszków, bardzo pilnowałem, żeby się w te godziny dokładnie wstrzelić. Jest taki odruch mijania ludzi na ulicy: jedni umykają pod ścianę, drudzy – na trawnik. Podzielamy ten sam strach przed bezsensowną śmiercią.
Karol Modzelewski mówił, że to, co myślimy o wolnych niedzielach, pokazało, co myślimy o solidarności. Myślisz, że z tego czasu wyjdziemy bardziej solidarni?
Są mądrzy ludzie, którzy obawiają się, że to nie jest możliwe. Doświadczenie uczy, że po końcu kryzysu na pierwszy plan nie wysuwają się ludzie najlepsi, najmądrzejsi, wrażliwi na los bliźniego, tylko ci, którzy chcą coś ugrać. Cyniczni gracze, kombinatorzy, którzy już teraz próbują zarobić, nawet na maseczkach.
Tadeusz Mazowiecki, ze swoją niesłychaną wrażliwością etyczną, przenikliwością moralną i aksjologiczną, nie miał szans w momentach przełomu. Do głosu dochodzili populiści, którzy pod werbalną przykrywką moralnych haseł, odwołując się do najmarniejszych instynktów, próbowali przejąć sytuację.
Zresztą od dawna byliśmy bombardowani informacjami o czekającym nas załamaniu klimatycznym i związanym z nim niebezpieczeństwie. WHO ostrzegała przed wirusem X. Lekceważyliśmy naukowców. Niby wszyscy wiedzieliśmy, że kilkudziesięciu oligarchów zgromadziło majątek taki jak połowa ludzkości, i co z tego? A teraz przychodzi wirus i zaczynamy się nad tym zastanawiać.
Przecież to nie jest ostatni wirus. I już się dowiedzieliśmy, że są siły, wobec których my – wspaniały rodzaj ludzki władający światem – jesteśmy bezradni. Ale kto potrafi zmusić ludzi, żeby z czegoś zrezygnowali, żeby się dzielili?
Uderzające jest dla mnie, że obecna sytuacja to jakby dopowiedzenie tego, o czym bez przerwy mówi papież Franciszek. Mogłoby się wydawać, że on jest monotematyczny, że mówi w kółko o niesprawiedliwościach świata, o naszej planecie, o klimacie, o zagrożeniach. Nagle się okazuje, że on ma rację.
Wczoraj oglądałam kilkuminutowe filmy z nowojorskich dzielnic. Codziennie o tej samej porze rozlegają się brawa dla lekarzy i personelu medycznego. Ulice są puste, ale hałas płynący z mieszkań przejmujący.
Niezwykła jest wdzięczność dla tych ludzi. Zapewnienie, że w tym, co robią, nie są osamotnieni. Może zmieni się nasz stosunek do pracowników ochrony zdrowia? Ludzie zaczynają sobie zdawać sprawę, że to nie są takie gadki szmatki, tylko że ci ludzie ryzykują dla nas życie. Tu się odkrywa piękno służby takiej jak ta medyczna.
Więc może wyjdziemy wrażliwsi?
Być może. Jest jedna nowość tej epidemii, w porównaniu z tymi historycznymi. Po raz pierwszy troszczymy się o jakiegoś starego Kowalskiego, który mieszka w DPS-ie. Piszemy o skandalu, jakim jest zostawienie takich miejsc samym sobie. Nawet jeśli nie potrafimy temu skandalowi zaradzić.
Dawniej się wołało: kara Boża, kto umarł, to umarł. Trudno. Zakładano zakony modlące się za ofiary epidemii. Tak zresztą powstali marianie. Albo się mówiło, że nade wszystko liczy się ekonomia. Francuzi w czasie epidemii hiszpanki zamknęli szkoły, ale nie zamknęli kawiarń, nie mówiąc o fabrykach. A dziś, bodaj po raz pierwszy, mówimy: nie ma nieważnych ludzi. Nawet jeśli czasem tylko mówimy, a niewiele robimy, to dowodzi, że posunęliśmy się naprzód w kulturze, że bardziej liczy się człowiek. Każdy. To daje nadzieję.
Czym dla Ciebie jest nadzieja?
Nadzieja w rozumieniu cnoty teologicznej odnosi się do zbawienia. Pan Bóg nas nie opuści w dążeniu do zbawienia, pomaga nam swoją łaską. Zbawia.
To ta chrześcijańska, o której ks. Tischner pisał, że ma pełnić funkcję demaskatorską wobec ziemskich. Ale ja chciałam spytać o nadzieje ziemskie.
Tak, myślenie, że epidemia wreszcie się kiedyś musi skończyć, daje jakąś nadzieję.
Spytałem kiedyś psychoterapeutkę, czy to nie jest przygnębiające, że wyciąga człowieka z jego chorobowych stanów, a on za chwilę zapada w nie znowu. Ona na to: wystarczy, że ten człowiek przespał spokojnie jedną noc, to już jest warte każdego wysiłku.
To nie jest nadzieja, że ktoś okaże się zbawicielem świata. Ale nadzieja na to, że będzie trochę jaśniej. Choćby miało być jaśniej tylko u jednego człowieka.
Trochę tak jak z nagłą awarią elektryczności. Można narzekać na ciemność. Ale też można zapalić świecę i postawić ją na klatce schodowej. Całych schodów nie oświetlimy, ale będzie trochę jaśniej. I do tego chyba sprowadza się ta przyziemna nadzieja. Żeby było jaśniej.
Wiara w sens dobra.
Nawet jeśli nie w szybkie jego zwycięstwo. Powiedziałbym, że wcale nie muszę mieć wiary w zwycięstwo dobra nad złem. Choć księdzu pewnie wypadałoby powiedzieć inaczej. ©℗","KS. ADAM BONIECKI, ANNA GOC",20.04.2020,https://www.tygodnikpowszechny.pl/moja-i-twoja-nadzieja-163133
17,W PRUSKICH MURACH SZKOŁY,"Przemysław Staroń, nauczyciel: Maturę i egzamin ósmoklasisty należy odwołać. Obecne działania rządu mnożą stres młodych i w konsekwencji wywołują traumę. To okrucieństwo.","KAROL WILCZYŃSKI: Zawsze chciałeś być nauczycielem?
PRZEMYSŁAW STAROŃ: Jak byłem mały, to bardziej chciałem być archeologiem.
To też intratny zawód. Widać, że od dziecka marzyłeś o bogactwie.
Oczywiście. Teraz mam 2645 zł. To i tak kilkaset złotych więcej niż w zeszłym roku.
Czyli taki sokratejski ideał. Nie uczysz dla pieniędzy.
Tak to wygląda w naszym kraju. Żaden nauczyciel, żaden człowiek nie powinien być zmuszany do pracy za takie pieniądze. Czyli de facto do heroizmu.
Nie kusiło Cię, by przejść pod skrzydła jakiegoś milionera i uczyć za godną wypłatę?
Nie. Bo profesja nauczyciela daje w tym aspekcie dużą niezależność. A jeśli masz wysoki poziom – wybacz staronizm – „kumatości”, to dasz sobie radę. Ja daję sobie radę, łącząc pracę nauczyciela i psychologa oraz prowadząc z moim partnerem Centrum Rozwoju Jump, w którym od 2011 r. szkolimy, uczymy, pomagamy w rozwoju, terapeutyzujemy. Choć nie jest łatwo, wiadomo. A i tak dużo trudniej mają osoby, które wychowują dzieci.
CZYTAJ TAKŻE: Szkoła wobec koronawirusa >>>
W polskim systemie edukacji potrzebne są zmiany. Od czego byś zaczął?
Od tego, że w myśleniu o szkole – nie tylko w Polsce – mamy głęboko zakorzenione fałszywe założenia. Na przykład, że szkoła ma przekazywać wiedzę i sprawdzać jej znajomość. A kto to powiedział? I na jakiej podstawie? Może to ma się nijak do rzeczywistości? Brazylijski pedagog Paulo Freire porównał taki model szkoły do banku – nauczyciel podczas zajęć wkłada w ucznia wiedzę jak w konto bankowe i potem, na przykład na sprawdzianie, wymaga jej „oddania”. Nie ma tu miejsca na dialog, rozwój osobowości ucznia, ważne społecznie problemy. Mówiąc o szkole, znamy tylko ten jeden jej model i to ciągle w pruskim, XIX-wiecznym wydaniu.
Ale ten pruski model sprawdza się już 150 lat. 
Sprawdza się? No to popatrzmy: jesteśmy po dwóch wojnach światowych; w Polsce rządzą populiści, którzy, gdy tylko im to na rękę, bezpardonowo ignorują czy wręcz negują naukę, a wiele osób tego nie widzi lub temu przyklaskuje, zgadzając się biernie na kolejne etapy destrukcji państwowości. Jak więc ten model działa?
Duńczycy też wybierali nieciekawe rządy. A mają wspaniałą, znaną z empatii edukację.
Znaną od kilku lat. Ani Dania, ani zdecydowana większość państw europejskich nie usunęły całkowicie modelu pruskiego, jedynie go zminimalizowały. On wciąż mniej lub bardziej kształtuje ludzi w duchu „egzekwowania wiedzy” i wykonywania zadań. Pamiętajmy też, że w przypadku polityki działają też inne czynniki, między innymi wykorzystanie mediów społecznościowych i ich algorytmów. One odmieniły wszystko dziesięć lat temu, gdy de facto stały się agorą. Ich potęgę rozpoznali populiści, niestety nie zrobił tego polski system edukacji. Gdy w 2011 r. zacząłem z nich korzystać edukacyjnie, niektórzy nauczyciele donosili nawet na mnie dyrekcji, że rozmawiam z uczniami na Facebooku. A dzieciaki potrzebują tam mądrych dorosłych. I w końcu: my uczymy o rzeczywistości, której już dawno nie ma. Teraz mamy kolejną sytuację, do której nie jesteśmy przygotowani – pandemię. 
Znajoma napisała, że jej kilkuletni syn ma wypracowanie z WF-u. Temat: rola mięśni gładkich w ciele człowieka. 
Nie wiem, co jest bardziej absurdalne: to, że ktoś zadaje wypracowanie z WF-u, czy to, że ma ono dotyczyć mięśni gładkich, które są niezależne od naszej woli i na sali gimnastycznej raczej ich sobie nie poćwiczymy.
Czy jest szansa, by z Twoim ulubionym polskim rządem i jego Ministerstwem Edukacji zrealizować jakąś sensowną reformę szkolnictwa?
Gdy tonie statek, ja jestem otwarty na współpracę z tym, z którym dotychczas była ona niemożliwa, bo jako ofiary utonięcia już tego typu dylematów mieć nie będziemy. Ale jeśli temu komuś zależy tylko na własnym interesie, jeśli mam do czynienia z dramatycznym poziomem głupoty i znieczulicy, to prawdopodobieństwo współpracy jest bliskie zeru. Mimo moich szczerych chęci.
Dlaczego?
Gdy Barbara Nowak, małopolska kuratorka oświaty, zaczęła w ubiegłym roku zrównywać LGBT z pedofilią, napisaliśmy z innymi Nauczycielami Roku list do minister Zalewskiej, w którym wskazaliśmy, że osoba piastująca ważne stanowisko w obszarze edukacji głosi dyskryminujące twierdzenia sprzeczne z nauką. Anna Zalewska nie odpowiedziała. Stwierdziła jedynie w telewizji, że całkowicie stoi po stronie kuratorki Nowak i się z nią zgadza. Gdy po strajku nauczycieli w 2019 r. zaczęliśmy komentować katastrofalną sytuację w polskim szkolnictwie, m.in. na profilu na FB pani minister, zbanowała nas wszystkich. Nie widzę, by to postępowanie się zmieniło.
Należy odwołać maturę i egzaminy ósmoklasisty? 
Oczywiście.
CZYTAJ TAKŻE
DLACZEGO NIE CHCĘ MATURY: My, tegoroczni abiturienci, zostaliśmy ofiarami politycznej rozgrywki rządzących. Pisze Krzysztof Katkowski >>>
A co mówisz uczniom? 
By traktowali nadchodzący egzamin dojrzałości jako maturę Schrödingera. I wspieram ich w akcjach takich jak #mójzestawmaturalny2020, rozpoczętą przez Zakon Feniksa, czyli założony przeze mnie międzypokoleniowy fakultet filozoficzny. 
Będziesz apelować do ministra?
Tak, bo w walce o naprawianie świata nie wolno się poddawać. Zrobię, co mogę, żeby odwołać te egzaminy. Niemcy, Wielka Brytania przesunęły matury. Na całym świecie odwołano maturę międzynarodową i dodano, że wszyscy tę maturę zaliczą. Przecież obecne działania rządu mnożą stres młodych i w konsekwencji wywołują traumę. To okrucieństwo. Powtarzam w prawie wszystkich mediach, co należy powiedzieć: odwołujemy, nie martwcie się tym w ogóle, my, dorośli, poradzimy sobie, a wy, młodzi, zadbajcie o siebie. Osobiście apeluję do nauczycieli, by nie siedzieli cicho i robili to, co w ich mocy.
Dlaczego ministerstwo nie działa na rzecz uczniów i społeczności szkolnej? 
Bo jego pracownicy należą do partii zarządzanej w stylu wodzowskim lub od niej w dużym stopniu zależą. Kto jest nieposłuszny, ten odpada. 
Ignorancja, głupota, znieczulica, dyskryminacja. Często deklarujesz, że Twój Zakon Feniksa ma walczyć właśnie z tymi czterema zagrożeniami.
Tak, ponieważ powinniśmy wiedzieć znacznie więcej na temat spraw fundamentalnych, czyli wypływających z faktu, że jesteśmy ludźmi. Powinniśmy uczyć się o tym, jak żyć w społeczeństwie, i w ogóle wśród istot żywych. Uczyć krytycznego i kreatywnego myślenia oraz tego, jak działa ludzki umysł i – przede wszystkim – emocje. Tym właśnie zajmują się nauki takie jak filozofia, psychologia, socjologia, antropologia, których w polskiej szkole nie ma.
Walka ze znieczulicą to uczenie o emocjach?
Dokładnie. Bo od tego się zaczyna. Znieczulica jest przeciwieństwem empatii, Świętego Graala naszego wspólnego życia na tej planecie. Chodzi o dobro i umiejętność bycia, dla siebie i dla innych. Kiedyś byłem praktykującym katolikiem i być może to właśnie wziąłem z tej religii. Etyczność. 
Ale Kościół rzymskokatolicki w Polsce robi wiele, by wykluczyć osoby takie jak ty – osoby LGBT+.
To po pierwsze efekt błędów w katolickim nauczaniu o naturze ludzkiej, zwłaszcza o seksualności. A po drugie: specyfika polskiego Episkopatu. Bycie gejem nie jest czynnikiem negatywnym, jak sugerują nasi hierarchowie. Wręcz przeciwnie. Mam świadomość, że homoseksualność ukształtowała moją wrażliwość i sposób patrzenia na świat. Zmusiła mnie do otwarcia umysłu. Kocham Jędrzeja całym sercem i całym sobą, a tu ktoś mówi mi, że to coś złego. Dzięki temu rozumiem sytuację każdego wykluczenia. Jestem ostrożniejszy i uważniejszy – jako nauczyciel i jako człowiek.
CZYTAJ TAKŻE:
Pandemia COVID-19 - serwis specjalny
Tygodnik na kwarantannę - wybór najlepszych tekstów dostępny bezpłatnie!
Niedawno na łamach „Tygodnika” pedagożka dr hab. Małgorzata Michel stwierdziła, że w polskich miastach żyją setki tysięcy „dzieci na ulicy”, ulica jest ich naturalnym środowiskiem. Nauczyciele często nie chcą podejmować ich problemów. Jest mnóstwo młodych ludzi, którzy nigdy nie doświadczyli przejawów naszego człowieczeństwa.
Człowiek – nawet jeśli przeżywa najgorsze możliwe doświadczenia – nadal jest częścią pewnego systemu społecznego, a zarazem, przynajmniej w Polsce, edukacyjnego. Nie mamy tu do czynienia z żyjącymi poza kulturą Mowglim czy Tarzanem. Wierzę, że w przypadku każdego dziecka jesteśmy w stanie uchwycić rozmaite uniwersalne zasady. Nigdy nie jest tak, że ktoś w ogóle nie doświadczył tych „przejawów człowieczeństwa” – choćby dzięki lekcjom języka polskiego. Ale to mimo wszystko teoretyzowanie, a poza tym mówimy o czymś, co jest absolutnie niewystarczające. Nie wskazuje się nauczycielom, że to nauka i doświadczenie tych fundamentalnych spraw są kluczowe, a nie realizacja podstawy programowej i przygotowanie do egzaminów. 
Do tego mamy władzę, która zajmuje się dyskryminacją, dzieleniem ludzi na lepszych i gorszych, godzeniem nie tylko w podstawy demokratycznego państwa prawa, ale także w podstawowe przejawy człowieczeństwa.
Co z dziećmi, które nie miały szans doświadczyć fundamentalnych wartości?
Ale czy te uwarunkowania determinują człowieka w stu procentach? Czy zwalniają z odpowiedzialności moralnej? Czy uniemożliwiają działanie rozumu? Nie. Każdy z nas, z tej racji, że ma rozum, został wezwany do szukania tych zasad, które pozwalają na koegzystencję na Ziemi. Trudno to robić samemu, dlatego tak ważny jest system edukacji, który za cel postawi sobie kształtowanie w dziecku empatii. Zresztą nigdy nie wydaję ex cathedra ocen moralnych dotyczących konkretnego człowieka. Wolę opisywać daną sytuację, wyjaśnić ją, zrozumieć, a na końcu ewentualnie wydać ocenę, która przecież w przypadku człowieka nigdy nie może być do końca jednoznaczna.
We współczesnej polskiej szkole uczy się, jak wyrwać się z bierności i jak korzystać z rozumu. Dzieje się to jednak raczej w duchu utylitaryzmu: „ucz się, żeby mieć wysokie zarobki i dobrą pracę”. Uczenie posługiwania się własnym rozumem odbywa się z naciskiem na „własny”. 
Dlatego w Zakonie Feniksa kładziemy nacisk na wspólnotę. Uczymy się korzystać z własnego rozumu również dla innych. W tym utylitarnym systemie są na szczęście różne haczyki, którymi mogę zaczepić młodych. Jednym z nich jest Olimpiada Filozoficzna, która pozwala ukierunkować tę utylitarność – bo ja jej wcale nie deprecjonuję, jest ważnym składnikiem naszego życia i poniekąd koniecznością systemową.
Co robisz z olimpijczykami?
Kluczowe jest wspólne, w klimacie i rzetelności, i totalnej lekkości naraz, poznanie wszystkich najważniejszych myślicieli i ich dzieł. Na końcu jednak zawsze omawiamy Karla Poppera i jego koncepcję rozumu wspólnego, sokratesowego. Koncepcję, według której jednocześnie jeden umysł może się mylić, a drugi mieć rację, ale wspólnie możemy dojść do prawdy. Rozum, który jest pokorny w stosunku do samego siebie, nie godzi w drugiego człowieka. To nam uspójnia cały przekaz. Jeden z uczniów może być liberałem, drugi anarchistą, trzeci konserwatystą, dyskutujemy o tym i odkrywamy, że ich poglądy są częścią jednego ducha ludzkiej myśli. Każdy z filozofów ma swój kawałek tortu, jakim jest ta myśl. 
Mówisz często, że Zakon Feniksa to wspólnota.
Zakon to dla mnie esencja wspólnoty humanistycznej, w której stawiamy zarówno na wiedzę, jak i na relacje między jej członkami. Na tym budujemy nasz wspólny rozum, wszelką prospołeczność i jakąkolwiek pragmatykę. Klocki Lego doskonale metaforycznie wpisują się w nasze działania.
Skupiacie się na tym, by budować? Na tym, co pozytywne?
Tak, choć w świecie pełnym czarnej magii – jak w „Harrym Potterze” – nie możemy ignorować tego, co złe. Nie możemy od tego uciekać. Nigdy nie mówię: „dobrze, dobrze, nie rozmawiajmy o tych trudnych rzeczach”. Trzeba się z nimi zmierzyć, skupiając się jednocześnie na czynieniu dobra. Mówiąc prościej: jeśli masz szklankę zasolonej wody i musisz ją wypić, to tym, co cię ratuje, jest dolewanie wody słodkiej. Dobro jest kluczowe, bo – jak pisał Nietzsche – „gdy długo spoglądamy w otchłań, otchłań spogląda również w nas”. Trzeba więc patrzeć też i przede wszystkim na dobro, aby nie stoczyć się w tę otchłań. 
Podasz przykład?
Pomagamy sobie wzajemnie na tyle, na ile możemy. Jak w przypadku Lidii Dysarz, dla której szukaliśmy dawcy szpiku kostnego. Mówiono, że znalezienie go jest prawie niemożliwe. Z Zakonem i całą społecznością II LO w Sopocie rozkręciliśmy wielką akcję #dwojkadlaLidzi, w jednym miesiącu dzięki nam w bazie DKMS zarejestrowało się piętnaście tysięcy osób, a dla Lidki znalazło się... trzech bliźniaków genetycznych. Przeszczep odbył się z powodzeniem. I mimo że organizm Lidki nie uniósł ciężaru wielomiesięcznej choroby, odeszła z poczuciem ogromnego sensu. Nie dodaliśmy dni do jej życia, ale dodaliśmy życia do jej dni. Niektórzy mają nas za kółko olimpijskie, ale tym się różni Zakon Feniksa od kółek olimpijskich, że nauka jest tylko i aż trampoliną do posuwania świata choćby o milimetr do przodu. 
Co robisz z uczniami, którzy skupiają się na tych utylitarnych aspektach?
Często przytaczam im żydowskie nauczanie o dwóch instynktach: yetzer ha-ra i yetzer ha-tov. Ten pierwszy skupia się na dbaniu o siebie, a ten drugi na wychodzeniu poza siebie. Ten pierwszy nazywany jest złym, ale tak naprawdę po prostu jest czymś, co skupia nas na sobie samych. To coś, co często nazywamy egoizmem. A nasze ego to nie jest demoniczna siła, diabełek, który nam szepcze do ucha. To raczej czynnik, który ogranicza nasze otwieranie się na innych. Dlatego yetzer ha-tov jest nam tak potrzebny, byśmy nie zatracili się w sobie. Pozwala nam wyjść poza swoje potrzeby i zobaczyć drugiego człowieka, w ogóle inne istnienie, z całym zestawem jego uczuć i potrzeb. 
Bardzo często używam różnych baśni, mitów, koncepcji i historii. Ważne, by wartości nie narzucać, ale uczynić możliwymi do uwewnętrznienia. Poza tym mamy naszych mędrców i mędrczynie – cudownych, wcześniej od nas urodzonych przyjaciół, w tym 96-letnią Elżbietę Tatarkiewicz-Skrzyńską, bratanicę prof. Władysława Tatarkiewicza, i 70-letnią Bogumiłę „Bodziarek” Bartnik, która została gwiazdą YouTube’a po udzieleniu wywiadu o jej pasji, jaką jest granie na konsoli. Przyjaźnie z ludźmi, którzy przeżyli szmat życia, ich stała obecność na naszych zajęciach i we wszystkich akcjach Zakonu, minimalizują rolę utylitarności. 
Co najważniejsze: to może się dziać nie tylko w Zakonie Feniksa. Pomagać w stawaniu się lepszym człowiekiem można w kółku miłośników astronomii czy harcerstwie. Wszędzie. To nie musi mieć nic wspólnego z akademicką filozofią. Ważne, by te rzeczy robić razem z innymi. Tego powinna uczyć szkoła. Pytanie, jaką cenę zapłacimy za to, że do tej pory tego nie robi.
Dziękuję za konsultację wywiadu mojemu przyjacielowi i niegdysiejszemu podopiecznemu, współtwórcy Zakonu Feniksa, studentowi MISH UW, Tomaszowi Detlafowi (PS).

Przemysław Staroń podczas pikiety poparcia dla strajku nauczycieli, kwiecień 2019 r. / Fot. Wojciech Strozyk/REPORTER
Przemysław Staroń jest nauczycielem i wykładowcą. Z wykształcenia psycholog, kulturoznawca, religioznawca i filozof. W 2018 r. został uhonorowany tytułem Nauczyciel Roku. Nominowany do „nauczycielskiego Nobla” – Global Teacher Prize 2020. Od 2010 r. uczy filozofii, etyki oraz wiedzy o kulturze w II LO im. Bolesława Chrobrego w Sopocie. Inicjator wielu inicjatyw edukacyjnych i akcji społecznych, w tym międzypokoleniowego fakultetu filozoficznego Zakon Feniksa. Jest doradcą ds. edukacji Szymona Hołowni.","PRZEMYSŁAW STAROŃ, KAROL WILCZYŃSKI",08.04.2020,https://www.tygodnikpowszechny.pl/w-pruskich-murach-szkoly-163025
18,KOŚCIÓŁ W SKRÓCIE,27 lipca – 2 sierpnia,"DOKTRYNA
„Idea ucieczki w czystą doktrynę wydaje mi się zupełnie nierealna. Doktryna, która istniałaby tak, jak rezerwat przyrody, oddzielona od codziennego świata wiary i jego trudów, byłaby jednocześnie wyrzeczeniem się samej wiary” – podkreśla Benedykt XVI w wywiadzie dla „Herder Korrespondenz” z okazji 70. rocznicy święceń kapłańskich.
POŻAR
W Glasgow spłonął kościół pw. św. Szymona, od 1945 r. religijne centrum Polaków mieszkających na zachodzie Szkocji. Wyrazy solidarności przesłali środowisku polonijnemu abp Stanisław Gądecki, przewodniczący Konferencji Episkopatu Polski, i bp Wiesław Lechowicz, delegat KEP ds. Emigracji Polskiej.
SZCZEPIONKA
„Jest prawdopodobne, że nadejdzie kolejna fala COVID-19. Dlatego zachęcam, aby uprzedzić nową falę epidemii i poddać się szczepieniom – zaapelował biskup elbląski Jacek Jezierski. – Pan Bóg dał nam czas życia na ziemi na pracę, twórczość, wspólnotę rodzinną. Jednak nasze życie jest kruche. Przez niezachowanie zaleceń lekarzy narażamy się na jego przedwczesną utratę”.",,02.08.2021,https://www.tygodnikpowszechny.pl/kosciol-w-skrocie-168575
19,KOT ELIOTA,"Biskupi i księża utracili zdolność słuchania tego, co mają do powiedzenia świeccy. Przywrócenie tej zdolności jest warunkiem reform.","Kościół jest sakramentem zjednoczenia z Bogiem i jedności całego rodzaju ludzkiego. Jest też ludem pielgrzymującym jako wspólnota, a ze względu na swoją synodalność jest Kościołem słuchającym. Te trzy obrazy Kościoła przypomniał na otwarcie ostatniego konsystorza w zwyczajowym homagium skierowanym do papieża nowo mianowany kardynał Mario Grech, sekretarz generalny Synodu Biskupów.
Obrazy te, należące do teologicznego abecadła, wciąż są bardziej przedmiotem rozważań w salach wykładowych niż doświadczeniem codziennego życia. Można powiedzieć więcej: od kilku lat doświadczamy procesu odwrotnego – nasz rodzimy Kościół w Polsce stał się Kościołem dzielącym, odrzucającym i wewnętrznie podzielonym. Przybrał rozmiary hipopotama z poematu T.S. Eliota, symbolizującego laodycejską wspólnotę sytych i zadowolonych. Wreszcie, będąc słusznie Kościołem nauczającym, stał się niestety Kościołem głuchych.
Kościół dzielący i podzielony
W kręgach kościelnych powiada się, że w Polsce liberalnej udało się to, co nie udało się komunistom, a mianowicie podzielić wewnętrznie Kościół. Kiedyś był jasno określony przeciwnik i wszyscy wiedzieliśmy, jak postąpić – dzisiaj nie wiemy.
Nie jest to teza błyskotliwa, raczej manipulatorska. W ciągu ostatnich 30 lat Kościół instytucjonalny sam bardzo się przyczynił do inspirowania wewnętrznych podziałów. Przede wszystkim przestał uznawać za swoją pewną część inteligencji katolickiej, która zgodnie z nauką Soboru Watykańskiego II ośmielała się „stosownie do posiadanej wiedzy, kompetencji i autorytetu (…) ujawniać swoje zdanie w sprawach, które dotyczą Kościoła” (LG 37a). W wielu sporach natury aksjologicznej, społecznej, politycznej i bioetycznej świeccy należący do pokolenia JPII, wiążący całe swoje życie z Kościołem, zaczęli być odcinani od katolickiego mainstreamu, ponieważ ośmielali się zgłaszać swoje votum separatum.
Stało się to dlatego, że większość biskupów, księży, duchownych, zakonników, zakonnic i świeckich postanowiła związać swoje sympatie z prawą stroną sceny politycznej. W jednym z ważniejszych ostatnio tekstów redaktor naczelny „Więzi” Zbigniew Nosowski pisze wręcz o zaistnieniu konkubinatu kościelno-państwowego i pyta, czy biskupi pójdą tropem wyznaczonym przez Vaticanum II i ów konkubinat zerwą. Śmiem twierdzić, że zerwanie konkubinatu nie będzie łatwe, zważywszy, że awanse czynią jeszcze skrajniejsi kandydaci, jak Ordo Iuris, Młodzież Wszechpolska i ONR.
Nie chodzi mi o politykę, ale o to, że poza uwagą instytucjonalnego Kościoła postawiono rzeszę ludzi żadną miarą nie zasługujących na ignorowanie. Ich oczekiwania nigdy nie były wielkie poza tym, by w Kościele mieli swoją podmiotowość. Biskupi w większości związali swoje sympatie z tymi świeckimi, którzy przez różnorakie wpływy – medialne i polityczne – zdają się gwarantować obronę tego, co szumnie nazywa się „wartościami chrześcijańskimi” chronionymi ustawą. O tym jednak, że owe wartości zostały skodyfikowane przede wszystkim przez samego Jezusa w formie ośmiu błogosławieństw, skrzętnie się milczy, a upominających się o ten właśnie kodeks spotyka lekceważenie.
Efektem tego procesu jest podział Kościoła, czyli zatracenie sakramentalnej jedności. Widać to chociażby na przykładzie akcji „Stop Komunii Świętej na rękę”. Co z tego, że w czasie pandemii ­COVID-19 jakiś biskup wdraża w swojej diecezji normy higieniczne przy udzielaniu komunii, zalecając przyjmowanie jej na rękę, świadom że wirus przenosi się drogą kropelkową, skoro biskup innej diecezji ogłosi swoim autorytetem, że Chrystus ukryty w hostii nie zaraża, woda święcona zaś nie zatrzymuje w sobie bakterii, ponieważ jest poświęcona. Co z tego, że papież sankcjonuje istniejącą praktykę posług lektorek i nadzwyczajnych szafarek Eucharystii, poprzez sformalizowanie tych funkcji, skoro lwia część duchowieństwa w Polsce odczytuje to jako zamach na kapłańskie funkcje mężczyzn.
Tłusty kocur albo hipopotam
W 2018 r. zostałem oddelegowany do Rumunii na zebranie plenarne UCESM. Jest to organizacja skupiająca przedstawicieli narodowych konferencji wyższych przełożonych zakonów żeńskich i męskich, a tematem tego zjazdu był udział zakonów w pomocy imigrantom i uchodźcom na terenie Europy. Miałem radość przedstawienia imponujących statystyk zakonnych w Polsce, a jednocześnie smutek niemożności powiedzenia, co konkretnego zakony w Polsce robią na rzecz imigrantów i uchodźców. Moja prezentacja kilku dzieł polskich na rzecz uchodźców i migrantów spotkała się z przygnębiającym komentarzem: „tak wielu i tak niewiele”.
Oczywiście łatwo tę inercję wytłumaczyć skutecznym przeszkodzeniem ze strony władz państwowych, blokujących dawanie schronienia choćby dzieciom żyjącym w urągających człowieczeństwu warunkach na Lesbos czy Lampedusie. Jednak pracując od 17 lat w duszpasterstwie obcokrajowców w Warszawie, zbyt dobrze wiem, jak duchowieństwo polskie reagowało na kryzys migracyjny w Europie, odzwierciedlając izolacjonistyczne tezy aktualnej władzy. Owszem, wspiera się ambitne programy rządowe, sprowadzające się do hasła „pomagamy na miejscu”. Pomagamy tam, żeby nie przyszli tutaj, bo przecież nasz krajobraz ozdabiają kościelne wieże, a nie kopuły meczetów.
Niedawno pewien biskup podzielił się ze mną niepokojem co do słabości polskiego kleru i zapytał o przyczyny stanu rzeczy. Moim zdaniem problem tkwi w błędnej i płytkiej recepcji nauczania Jana Pawła II, a także w umniejszaniu znaczenia czy wręcz demonizowaniu pontyfikatu Franciszka. Nie mam żadnej wątpliwości co do wyjątkowej roli papieża Polaka w historii Polski i świata, jak i jego osobistej świętości. Nigdy nie przeszlibyśmy suchą nogą przez czerwone morze komunizmu, nigdy nie doszłoby do pokojowej transformacji ustrojowej i nigdy też nie bylibyśmy w Unii Europejskiej – gdyby nie on.
Niemniej uważam, że pontyfikat Jana Pawła II uśpił i rozleniwił nasze duchowieństwo, ukryliśmy się bowiem wszyscy za autorytetem papieża Polaka naiwnie wierząc, że on to przecież i my. Nieco buńczucznie też uznawano wieczną świeżość i ciągłą aktualność jego nauk.
Dzisiaj już wiemy, że samo powołanie się na autorytet wielkiego Polaka nie wystarczy. Wyrosło przecież nowe pokolenie, które nie rozumie papieskich katechez o wolności, miłości i odpowiedzialności, solidarności, jak i o tym, że każdy ma swoje Westerplatte. Co więcej, dzieci rodziców pokolenia JPII nie chcą uczestniczyć w tym duszpasterskim kombatanctwie, czemu dają wyraz poprzez gremialne wypisywanie się z lekcji religii czy akty apostazji.
W trakcie pontyfikatu Jana Pawła II i po nim wyrósł też niestety klerykalizm pojmowany jako swoista nietykalność ludzi w sutannach, co boleśnie obnażyły filmy braci Sekielskich. Trzeba chyba było tak potężnego wstrząsu, żebyśmy zrozumieli nie tyle wagę problemu pedofilii jako takiego, ile dostrzegli ogrom hipokryzji w Kościele. Oburzenie na ten dokument jest tylko jeszcze jednym znakiem tego, że gdy Kościół przestaje być głosem sumienia dla świata, to Pan Bóg zapewni sobie inny głos sumienia – głos dziennikarza.
W tym kontekście nieżyjący już o. Maciej Zięba mawiał, że Kościół w Polsce zapadł na syndrom tłustego kocura. ­Figurą świetnie pasującą do tego obrazu jest Gus – kot teatralny z poematu T.S. Eliota. Chwali się go za jego dokonania, a on snuje swoją melancholijną opowieść o cudownych czasach wiktoriańskich, gubiąc jednak wątek i tracąc kontakt z rzeczywistością. Ten sam autor w swoim innym poemacie pisał, że hipopotam i instytucjonalny Kościół są do siebie podobni z uwagi na ich wielkość, ociężałość i powolność. Bardziej jednak od chciwego i sytego Kościoła godny współczucia jest hipopotam.
Głuchy nauczyciel
Dwa lata temu pochłonęła mnie bez reszty książka benedyktynki s. Małgorzaty Borkowskiej „Oślica Balaama. Apel do duchownych panów”. Autorkę spotkało wiele pochwał, ale też spadły na nią gromy i kąśliwe uwagi. Do jednych i drugich s. Borkowska ma dystans, bo, jak powiada, to nie o nią chodzi, ale o zapisaną przez nią treść. I chociaż w książce przewijają się wątki dotyczące kulawego kaznodziejstwa, to podstawowym przesłaniem jest to, że kapłani powinni liczyć się z tym, że wśród słuchających są ludzie, którzy są lepiej teologicznie i filozoficznie wykształceni od nich. Powinni więc zacząć od słuchania Boga, czyli od modlitwy, ale też od wsłuchania się w ludzi, ich potrzeby i troski.
CZYTAJ TAKŻE
SYNOD, SZABLE I ARGUMENTY. EDYTORIAL KS. ADAMA BONIECKIEGO: Wierzę, że polski synod plenarny „Kościoła słuchającego” to dla nas szansa >>>
Na pierwszy rzut oka brzmi to ogólnikowo, ale spójrzmy na kilka kluczowych kwestii, na które Kościół w Polsce – i nie tylko – niestety pozostaje dzisiaj głuchy. Pierwszym niesłuchanym podmiotem są kobiety. Jest paradoksem, że kobiety, stanowiąc większość uczestniczących w życiu wspólnoty katolickiej, nie czują się partnerkami dialogu. Owszem kilka lub nawet kilkanaście kobiet wywalczyło sobie jakąś niszę w Kościele, ale to niestety ciągle jest nisza. Nawet na zjazdach teologów świetnie wykształcone teolożki zabierają, owszem, głos w debatach, wygłaszają referaty o niebo lepsze od niejednego duchownego teologa, ale i tak na końcu księża teologowie oczekują, że kobieta teolożka przyniesie kawę. Gdy papież Franciszek usankcjonował istniejącą w świecie praktykę mianowania lektorek i nadzwyczajnych szafarek Eucharystii, podnosząc ich funkcje do rangi posługi, czyli takiej samej, jaką otrzymują klerycy w seminariach, w naszym Kościele nastąpiła konsternacja i dyplomatyczne zapewnienie o zajęciu się tą kwestią w najlepszym możliwym czasie.
Brak duszpasterskiego nasłuchu widoczny jest w podejściu do małżeństw niesakramentalnych w Kościele. Wprawdzie w polskich diecezjach istnieją ośrodki duszpasterskie dla osób pozostających w związkach niesakramentalnych, ale w większości są one domeną zakonnych pasjonatów, podczas gdy relacje przeciętnego księdza z osobami rozwiedzionymi w najlepszym wypadku ograniczają się do okazania współczucia. Na ogół dominuje poczucie duszpasterskiej bezradności lub obojętności. Nauczanie papieża Franciszka z „Amoris laetitia” stało się przedmiotem zmasowanej krytyki specjalistów od potępiania bliźnich i śledczych skrupulatnie wynajdujących doktrynalne błędy, sama zaś adhortacja została odstawiona na półkę jako dokument niewygodny dla duszpasterzy. Dziwi to niezmiernie, ponieważ przypadki tzw. małżeńskich sytuacji nieregularnych dotykają również te rodziny, z których wywodzą się księża, biskupi, zakonnice czy zakonnicy.
Innym przykładem braku nasłuchu jest chociażby masowe w ostatnich tygodniach wypisywanie się młodzieży z katechezy szkolnej. Oczywiście najłatwiej jest obciążyć winą rodziców lub antyklerykalną nagonkę spod znaku błyskawicy. Problem w tym, że rodzice dzisiejszych nastolatków to absolwenci katechezy szkolnej i warto byłoby ich zapytać, czy z tej katechezy wynieśli wiarę w Pana Boga i Ewangelię. Warto też postawić sobie inne pytanie: czy każdy ksiądz musi być katechetą, skoro nie ma pedagogicznego talentu? Antyklerykalna nagonka nie jest przyczyną, ale skutkiem rozwarstwienia się społeczeństwa na skutek patriarchalnego zapatrzenia w tymczasowość.
Albo Synod, albo Irlandia
Wspomniany o. Maciej Zięba uważał, że Kościół w Polsce stoi przed alternatywą albo irlandyzacji, albo italianizacji, przy czym skłonny był postawić na ten drugi kierunek. Kościół jako dostojna matrona będzie ciągle miał jakieś miejsce i rolę do odegrania w społeczeństwie, ale nie będzie to miejsce ważne. Tymczasem stało się coś, czego nikt nie przewidział, a mianowicie pandemia COVID-19 przyniosła czas pustych kościołów – jak to określił w swojej nowej książce ks. Tomáš Halík. Oczywiście ta pustka została wymuszona, niemniej ten czas powinien zostać przez nas potraktowany jako okazja dana na przemyślenie naglących „wezwań papieża Franciszka do wewnętrznej reformy – nie tylko modernizacji struktur, ale też do radykalnego nawrócenia na Ewangelię”. Jeśli tego nie zrobimy, przestrzega Halík, nasze kościoły zostaną puste również po pandemii.
Od czego jednak zacząć na polskim poletku? Nadzieję dostrzegam w obrazie Kościoła słuchającego, przywołanym na ostatnim konsystorzu. Nie chodzi jednak o łaskawe zezwolenie pasterzy Kościoła, aby świeccy wypowiedzieli swoje opinie. Świeccy już się wypowiadają, jedni rozsądnie, drudzy gwałtownie. Jedni z perspektywy odpowiedzialności za słowo, drudzy z perspektywy przemocy. W grę wchodzi synod plenarny Kościoła w Polsce, gdzie pierwszym i podstawowym aktem byłby trudny akt wysłuchania wielu osób.
Trzeba zacząć od wysłuchania najpierw ofiar nadużyć seksualnych, aby zrozumieć, co znaczy cierpienie w tak intymnej sferze. Trzeba wysłuchać też kobiet, często ofiar przemocy domowej, oraz zakonnic pracujących czasem za jałmużnę na wielu parafiach. Powinna odbyć się sesja wysłuchania ludzi biednych i imigrantów, którym udało się wbrew wielu przeciwnościom losu znaleźć w Polsce schronienie. Wierzę, że trzeba wysłuchać i wsłuchać się w głos Żydów, aby zrozumieć, dlaczego kochają Polskę, mimo że tutaj doświadczyli wiele ciemności. Pomóc może wysłuchanie ludzi niewierzących, wykładowców uniwersyteckich, którzy wykładając filozofię czy etykę muszą niejednokrotnie wyjaśniać swoim katolickim studentom podstawy religii chrześcijańskiej, gdyż ci po 12 latach szkolnej katechezy nie znają podstawowych prawd wiary.
Takie wysłuchanie – a nawet bardziej: wsłuchanie się – może stworzyć szansę nauczenia się nowego języka umożliwiającego zrozumienie i porozumienie. Języka zupełnie innego od nowomowy, do jakiej znowu powracamy.
Potrzeba też w polskim Kościele, ale i w całym społeczeństwie, sensownego projektu leczenia ran wzajemnie sobie zadanych przez lata po śmierci Jana Pawła II. Nie uda się to jednak bez poważnego rachunku sumienia nie tylko biskupów, ale także prowincjałów, zakonników, zakonnic. Nie uda się to też bez zrozumienia pierwszego marzenia papieża Franciszka deklarującego w dniu swojego wyboru: „Pragnę Kościoła ubogiego dla ubogich”. Scenariusz irlandzki jest niestety bardzo możliwy i to wcale nie na zasadzie samospełniającego się proroctwa.
Moi koledzy księża, ale też świeccy komentatorzy życia kościelnego raczej sceptycznie oceniają postulat zwołania nowego ogólnopolskiego synodu. Tymczasem podczas spotkania 30 stycznia z katechetami i biskupami włoskiej organizacji katechetycznej Franciszek wezwał episkopat Włoch do odbycia właśnie ogólnonarodowego synodu. Podobnie przewodniczący episkopatu Malty abp Charles Scicluna zadeklarował konieczność powołania synodu odnowy w swoim kraju. A zatem, zanim zaczniemy nauczać – wysłuchajmy niesłuchanych. ©
Autor od 2012 r. jest prowincjałem augustianów w Polsce, doktorem teologii. W latach 2009-13 był chrześcijańskim współprzewodniczącym Polskiej Rady Chrześcijan i Żydów. Jest również konsultorem Rady KEP ds. Migracji. Od 2004 r. duszpasterz anglojęzycznych obcokrajowców w Warszawie.",O. WIESŁAW DAWIDOWSKI OSA,08.02.2021,https://www.tygodnikpowszechny.pl/kot-eliota-166438
20,KOŚCIÓŁ PONAD PRAWEM,"Parafia notorycznie łamie obostrzenia sanitarne. Interweniuje jeden z wiernych. Tak w Czudcu zaczyna się półroczny spór z udziałem policji, kurii i mediów.","Czternasty marca 2021 r., Czudec, parafia pod wezwaniem Świętej Trójcy. O 15.30 zacznie się msza. Kobieta w beżowym płaszczu podchodzi do głównych drzwi kościoła. Klęka i robi znak krzyża. Przyszła na piechotę, więc pewnie stąd. W Czudcu, 20 km na południe od Rzeszowa, mieszka trzy tysiące osób.
Powierzchnia barokowej świątyni w Czudcu to 638 m kw. Od 7 listopada obowiązuje limit wiernych w kościołach – jedna osoba na 15 m kw. Tutaj oznacza to ograniczenie do 42 osób. Kobieta siada na ławce przed kościołem. Do środka nie wejdzie, choć do mszy jeszcze 40 minut. Na drzwiach wisi tablica: „Brak wolnych miejsc”.
Fakt, że parafia w Czudcu respektuje dziś obostrzenia sanitarne, jest zasługą uporu jednego człowieka. Walka o kartonową tablicę trwa już pół roku.
Obok pandemii
Nie chce występować pod nazwiskiem, nazwijmy go K. Jest prawnikiem, obecnie kończy studia doktoranckie w Wyższej Szkole Prawa i Administracji w Rzeszowie. Specjalizuje się w prawie karnym. Jest wierzący, od zawsze związany z Kościołem. W Czudcu od urodzenia, czyli od 40 lat. Spotykamy się w jego domu. K. mówi: – Tutaj byłem chrzczony, bierzmowany, 15 lat byłem ministrantem. Pomagałem parafii, poprzedniemu proboszczowi redagowałem pisma.
W sierpniu 2020 r. proboszczem w Czudcu został ks. Stanisław Grzyb. Jesienią liczba zakażeń koronawirusem zaczęła lawinowo rosnąć, a rząd przywrócił limity wiernych. – Księża w Czudcu zupełnie to zignorowali – wspomina K. – Nie jestem rygorystą, przekroczenia o trzy, cztery głowy nawet bym nie zauważył. Tylko że zamiast 42, w kościele potrafiło być nawet 150 osób.
K. postanowił reagować. Trzy razy spotkał się z ks. Grzybem. – Prosiłem go, żeby przestrzegał prawa. Za każdym razem słyszałem, że proboszcz wie, co robi. Pytał, czy zdaję sobie sprawę, że walczę z Bogiem i Kościołem.
K. mówi, że walczył tylko o przestrzegania prawa, a Kościół był po jego stronie. Pokazuje list abp. Gądeckiego z czerwca 2020 r.: „Apeluję więc do wszystkich, aby w poczuciu odpowiedzialności za życie i zdrowie swoje oraz innych przestrzegać wszystkich zaleceń służb sanitarnych. Proszę kapłanów, aby podczas Mszy Świętej przypominali wiernym o zasadach bezpieczeństwa sanitarnego i sami ich rygorystycznie przestrzegali” – pisał przewodniczący Konferencji Episkopatu.
Proboszcz ostrzega K., że jego rodzina może mieć potem trudności z pogrzebem. Trzecie spotkanie kończy wypraszając K. z gabinetu.
To nie był pierwszy spór K. z nowym proboszczem. We wrześniu fundacja Kai Godek Rodzina i Życie zbierała w czudeckim kościele podpisy pod projektem ustawy „Stop LGBT”. O akcji poinformowano w trakcie niedzielnej mszy, listy znajdowały się przy bocznych ołtarzach. Później trafiły na stolik z prasą katolicką. Ich zdjęcia szybko obiegły internet.
– Na tych listach były: imię, nazwisko, adres, PESEL i podpis. Wszystko, co potrzebne do wzięcia pożyczki – mówi K. – Do czwartku leżały na stoliku pod chórem. Spokojnie mogłem wziąć jedną do domu. O samej słuszności akcji się nie wypowiadam, ale ten widok mnie przeraził. Tam są przecież także metadane, które mówią o wyznaniu, poglądach czy orientacji.
K. uprzedzał proboszcza o konsekwencjach, napisał też do Diecezjalnego Inspektora Ochrony Danych Osobowych. Proboszcz nie zareagował, a szkody okazały się realne. Jeden z mieszkańców podpisał listę, a następnego dnia zobaczył na bramie swojej posesji napis „Jebany homofob”. Inni słyszeli obelgi. Diecezjalny IODO stwierdził naruszenie przepisów, proboszcz otrzymał upomnienie.
Bez mandatu
K. wyciąga z teczki kilka kopert. Wszystkie podwójnie awizowane i opieczętowane jako „Zwrot”. – Ewangelia mówi: „Gdy brat twój zgrzeszy, idź i upomnij go w cztery oczy”. Prosiłem proboszcza, by przestrzegał obostrzeń. Nie chciał ze mną rozmawiać, więc pisałem listy. Grzeczne, zaczynałem od „Wielebny Księże Proboszczu”. Później maile. I jeszcze wiadomość na Facebooku.
Koperty wracały, maile pozostawały bez odpowiedzi. – W Kościele ciągle słyszałem modlitwy za chorych w parafii, o oddalenie koronawirusa, słyszałem, że musimy przestrzegać zasad, a widziałem zaprzeczenie tych słów. Nie znoszę takiego cynizmu, a jako prawnik nie umiem go tolerować.
Po trzech spotkaniach, trzech listach i kilku mailach K. zadzwonił na 112. Policjanci z Czudca stwierdzili naruszenie przepisów i pouczyli proboszcza. Bezskutecznie, bo wkrótce K. znów musiał dzwonić. Od listopada w czudeckim kościele policja interweniowała dziesięciokrotnie. W ośmiu przypadkach limit wiernych był przekroczony. Księża otrzymali sześć pouczeń, a dwa postępowania nadal się toczą.
Piotr Niemiec z Komendy Powiatowej w Strzyżowie nie potrafi wyjaśnić tej pobłażliwości. Sugeruje, że interwencje przeprowadzali różni policjanci, którzy mogli nie znać całej sprawy, choć większość patroli była z małego przecież czudeckiego posterunku.
Z ambony
Konsekwencje spotykają za to samego K. 11 grudnia otrzymuje list od proboszcza: „W związku z zachowaniem Pana wobec kapłanów, które nie przystoi dobremu katolikowi, rozważam poinformować o tym moich przełożonych kościelnych”. Na tablicy ogłoszeń pojawia się tekst: „Gdzie dzieje się dobro, tam zawsze diabeł miesza”. K. coraz częściej, choć nie wprost, jest wspominany z ambony. 29 grudnia proboszcz odprawia nawet mszę w intencji „uzdrowienia dla K.” (bez nazwiska). Księża modlą się o „opamiętanie i nawrócenie dla tych, którzy utrudniają nam kontakt z Panem Bogiem”.
– Byłem na tamtej mszy, słuchałem tych modlitw – wspomina K. – Dzisiaj trochę się z tego śmieję. Proboszcz może sądził, że mnie zastraszy. Wtedy myślałem tylko: za kogo oni się modlą? Bo kontakt z Bogiem utrudniam nie ja, tylko ustawa. Czyli modlą się za prezydenta, rząd i policję?
Po dwóch miesiącach interwencji policji zachodzą pewne zmiany. Członkowie Rady Parafialnej liczą wiernych, limity są na ogół przestrzegane. W lutym przed kościołem wisi kartka: „Nie ma wolnych miejsc. Z uwagi na zgłoszenia na policję musimy przestrzegać limitu osób w świątyni, aby uniknąć wysokich kar”. K. znowu się uśmiecha: – Aby uniknąć wysokich kar. Czyli powodem nie jest ani państwowe prawo, ani zalecenia episkopatu, ani nawet piąte przykazanie. Powodem jest to, że mogą nas złapać.
Na plakacie
5 lutego, pierwszy piątek miesiąca. K. siedzi w kościelnej ławce, modli się i czyta książkę. – Podszedł do mnie mężczyzna. Około 70 lat i 120 kilo wagi. Właśnie wracał od komunii, jeszcze przeżuwał opłatek. Półgłosem powiedział: „Jak jeszcze raz będziesz liczył ludzi i policję wzywał, to ci na rynku łeb upierdolę”. Kilka osób chyba to słyszało.
K. poszedł do proboszcza dowiedzieć się, kim był napastnik. – W zakrystii usłyszałem, że sam jestem sobie winien. I że jestem faryzeuszem.
10 lutego, w następną środę w Czudcu na rynku odbywał się targ. Rano K. odebrał telefon od znajomego. – W słuchawce usłyszałem: jedź szybko, bo cała wioska jest twoimi plakatami oblepiona.
Plakaty to kartki A4 w biurowych foliówkach poprzybijane tapicerskim zszywaczem do płotów i drzew. Zdjęcie K. z czarnym paskiem na oczach i tekst: „Nie daliśmy się zastraszyć i dziennikarskie śledztwo ujawniło manipulacje samozwańczego prawnika”. Dalej padają niejasne oskarżenia pod adresem K. Nie zrywał kartek, sprawę zgłosił na policję. Jeden z plakatów znalazł przybity na lipie przed posterunkiem. Postępowanie nadal trwa.
Pytam K., czy się nie boi. – Nie. Nie jest tak, że cała wieś jest przeciwko mnie. To jest garstka osób przywiązanych do proboszcza. Nie siedzę w domu jak w twierdzy. Żyję normalnie, chodzę do kościoła i nie myślę tego zmieniać.
Ponad prawem
23 lutego K. otrzymuje list od ks. Piotra Steczkowskiego, kanclerza kurii w Rzeszowie. Kanclerz pisze, że kuria otrzymała skargi na zachowanie K. wobec kapłanów. Wzywa go do osobistego ­stawiennictwa i złożenia wyjaśnień. K. odpisuje. W długim piśmie tłumaczy całą sytuację, ­opisuje spotykające go groźby i pomówienia. Powołuje się też na wiążącą go tajemnicę postępowania (w sprawie wydarzeń w Czudcu toczą się wtedy cztery). Za jej ujawnienie grozi do dwóch lat pozbawienia wolności.
Kanclerz Steczkowski w odpowiedzi przysyła pismo, które szybko obiega internet i trafia do mediów. Kanclerz pisze, że K. „zasłania się tajemnicą prokuratorską”, a „Kościół w Polsce ma prawo zarządzać swoimi sprawami w sposób autonomiczny, niezależny od działań podejmowanych przez władze państwowe”. Jeszcze raz wzywa K. i informuje, że odmowa „zostanie potraktowana jako przejaw nieposłuszeństwa wobec prawowitej władzy kościelnej”. Grozi też konsekwencjami kanonicznymi.
Nieznajomość prawa? Ks. Piotr Steczkowski jest doktorem habilitowanym nauk prawnych, absolwentem m.in. Uniwersytetu Kardynała Stefana Wyszyńskiego w Warszawie. O komentarz do pisma proszę Artura Nowaka, adwokata reprezentującego ofiary wykorzystywania seksualnego w Kościele, oraz dr. Piotra Szeląga – teologa i prawnika, absolwenta Papieskiego Uniwersytetu Gregoriańskiego w Rzymie.
– Poza tajemnicą spowiedzi, uwzględnioną w polskim prawie, Kościół nie ma żadnego immunitetu w sprawach karnych i cywilnych – mówi Artur Nowak. – Autonomia Kościoła kończy się na normach państwowych. To Kościół jest częścią państwa, a nie odwrotnie. Nie można na podstawie prawa kościelnego podżegać kogoś do rozpowszechniania informacji z postępowania przygotowawczego. To, co robi diecezja rzeszowska, jest kompletnym pomieszaniem pojęć. A zostawianie takich śladów na piśmie jest po prostu głupotą.
CZYTAJ TAKŻE: Kościół wobec epidemii >>>
– Ton tego pisma jest dla mnie zabawny. Pokazuje, że kanclerz nie rozumie sytuacji, w której się znalazł – dodaje Piotr Szeląg. – Autonomia wynikająca z konkordatu wyklucza konflikt między tymi porządkami. W dodatku mamy wiernego, który zachował się ewangelicznie. I prawo moralne, i państwowe uzasadniały jego interwencję. A kanclerz pisze do niego w tonie urzędu skarbowego. Formalnie biskup ma prawo wezwać wiernego do wyjaśnień, jeśli uzna, że tego wymaga dobro Kościoła. Tylko że najwyższym prawem kanonicznym jest troska o zbawienie dusz. Kanclerz jest przede wszystkim duszpasterzem, dopiero potem urzędnikiem.
– Pewnym kanonem kultury pism prawnych jest też podanie sankcji, podstawy prawnej, powodów – zwraca uwagę Nowak. – Jeśli dostaje pan wezwanie do sądu, to wiadomo, w jakiej sprawie i pod jakim rygorem. Tutaj nie ma tych informacji. A odwołanie się do „prawowitej władzy kościelnej” ośmiesza Kościół – ocenia Nowak.
– Trybem wezwania świadków Kościół posługuje się prawie wyłącznie przy stwierdzaniu nieważności małżeństwa. I wtedy od razu podaje się, czego dotyczy sprawa – mówi Szeląg. – Urzędowe pismo, straszenie karami jest w mojej ocenie nadużyciem władzy.
I dodaje: – Jako wierni chcemy widzieć Kościół jako wspólnotę. Obrazki, kiedy biskup wchodzi do katedry i wszyscy padają na kolana, znamy z historii. Widzimy, że rzeczywistość się zmieniła, ale nie zdajemy sobie sprawy, że prawo kanoniczne nadal mówi tym samym językiem. Wierni nadal znajdują się na najniższym szczeblu feudalnej struktury.
Dzwonię do kanclerza Steczkowskiego. Pytam, czym właściwie K. zawinił wobec Kościoła:
– Tego dowie się od nas bezpośrednio. Sprawa jeszcze nie jest zakończona. Gdyby dziennikarze byli naprawdę dociekliwi, toby dokładnie sprawdzili, kim jest ten człowiek, i myślę, że wtedy mieliby trochę inne wyobrażenie.
Kanclerz prawdopodobnie odwołuje się do oskarżeń, które umieszczono na oszczerczych plakatach. Do tego, że K. kiedyś stanął przed sądem. Sprawdziłem, owszem, stanął. Sprawa toczyła się 10 lat temu, nie dotyczyła Czudca, a wyrok uległ zatarciu. K. nie był karany. Kanclerz nie umie wyjaśnić, jaki związek ma to z obecnym wezwaniem. Pytam, czy kuria planuje wyciągnąć konsekwencje od łamiącego obostrzenia proboszcza.
– Poczekamy, co zrobią czynniki oficjalne. Nie wychylamy się, bo sądy to różnie traktują. Na razie czekamy cierpliwie. Dostali przykazanie, żeby pilnować. Ale z drugiej strony rozumiemy, że ksiądz nie może siłą nikogo wyprowadzać z kościoła, bo nie ma do tego uprawnień.
– Tak samo jak właściciele siłowni czy kin.
– Jesteśmy w sytuacji, w jakiej jesteśmy. Kościoła nie można zamknąć.
Kanclerz Steczkowski mówi, że kuria rozważa upomnienie kanoniczne wobec K. I że wezwanie wcale nie dotyczyło jego telefonów na policję, a zupełnie innej sprawy. Jakiej i dlaczego nie napisał o tym w liście? O tym mówić nie chce.
– Ciężko mi uwierzyć, że pan K. jest akurat teraz wzywany w zupełnie innej sprawie. W tym samym czasie słyszy groźby karalne, jest nękany plakatami, wzywany do kurii…
– No i w ogóle jest męczennikiem.
– Tego nie wiem, mówię o faktach. Co ten człowiek zrobił, by na to zasłużyć?
– Wyjaśniłbym to, ale chciałbym najpierw wyjaśnić to jemu.
– Tylko że ksiądz kanclerz wezwał go, nie żeby mu coś wyjaśnić, tylko żeby go przesłuchać.
– Jeśli mam informację jednej strony, chcę mieć też od drugiej.
– Spore szkody spotykają człowieka, a nikt nie chce powiedzieć, dlaczego.
– Nic panu na to nie poradzę. Być może czas pomoże to wyjaśnić.
Dla Piotra Szeląga sytuacja w Czudcu jest zderzeniem światów: – Z jednej strony człowiek, który traktuje Kościół jako miejsce dialogu. A z drugiej kapłan, który czuje się reprezentantem wielkiej instytucji. Polscy hierarchowie często tak o sobie myślą. I zafundowali sobie to, że instytucjonalność Kościoła dla coraz większej liczby ludzi jest oburzająca albo po prostu śmieszna.
Pod listem
K. parzy kolejną kawę. – Ludzie pytają, czy nie straciłem wiary. Czemu miałbym stracić? Dla mnie to dwa różne porządki – administracyjny i duchowy. Jeśli chirurg zepsuje panu operację, nie obraża się pan na medycynę. Przeżycie religijne jest dla mnie niezależne od osoby kapłana. Tyle że nie spowiadam się już w Czudcu.
– Dobrze się pan tu czuje?
– Tak. Wiem, że ktoś bardziej wrażliwy mógłby się załamać i na kolanach iść do kurii z przeprosinami. Ja przepraszać nie będę, ale i przeprosin nie chcę. Chciałbym tylko, żeby przestrzegania prawa nie nazywać atakiem na Kościół. Być może to proces na pokolenia. Ten przypadek wiele mówi o kryzysie w Kościele. Bo mnie cały czas męczy taka myśl: gdyby pod tym listem z sankcjami i prawowitą władzą nie był podpisany Piotr Steczkowski, tylko Jezus Chrystus. Jak pan myśli, jak by to wtedy wyglądało? ©",KRZYSZTOF STORY,22.03.2021,https://www.tygodnikpowszechny.pl/kosciol-ponad-prawem-166894
21,KOŚCIÓŁ W SKRÓCIE,13 – 19 kwietnia,"Życie po pandemii
Franciszek powołał specjalną komisję ds. pandemii. „Musimy przygotować się na życie po koronawirusie” – wyjaśnił kard. Peter Turkson, który został jej przewodniczącym. Zadaniem komisji będzie wypracowanie sposobów niesienia pomocy, szczególnie na terenach dotkniętych ubóstwem i przemocą oraz przygotowanie się do życia w kolejnych kryzysach, jakie nastąpią po COVID-19. Dlatego do jej prac papież zaprosił m.in. wybitnych naukowców.
Apel do hierarchii
„Zapraszam wszystkich biskupów, kardynałów, księży do wyjścia na ulice i pomagania bezdomnym. Czasem też trzeba otworzyć im swoje domy, żeby mogli skorzystać z potrzeb sanitarnych” – zaapelował kard. Konrad Krajewski. Jałmużnik papieski zwrócił się do hierarchów z apelem o „wyjście zza biurek”, ponieważ w dobie pandemii nie wszyscy wolontariusze mogą pomagać – „wielu z nich ma w domach małe dzieci i osoby starsze”.
Siostry reagują
„W moim DPS nie ma już kto pracować. Pracownicy są na kwarantannie. Błagam siostry o pomoc!” – prosił w rozmowie telefonicznej z krakowskimi dominikankami starosta bocheński Adam Korta. W Domu Pomocy Społecznej w Bochni, na oddziale dla osób przewlekle psychicznie chorych tuż przed świętami zdiagnozowano kilkadziesiąt przypadków COVID-19. W odpowiedzi na apel do pracy w DPS zgłosiło się dziesięć zakonnic. Do sióstr dołączył ks. Piotr Dydo-Rożniecki, przebywający chwilowo w Polsce misjonarz z Kazachstanu.",,20.04.2020,https://www.tygodnikpowszechny.pl/kosciol-w-skrocie-163155
22,KOŚCIÓŁ W SKRÓCIE,29 marca – 1 kwietnia,"Klimatyczne 10 przykazań
Dykasteria ds. Integralnego Rozwoju Człowieka opublikowała „Wskazówki duszpasterskie w sprawie przesiedleńców klimatycznych”. Dziesięciopunktowy dokument zawiera listę zaleceń dotyczących tego, jak wpływać na kształtowanie polityki, biorąc pod uwagę, że programy rządowe dotyczące przesiedleńców „często są nieadekwatne, krótkowzroczne i podlegające dyktatowi ekonomii”. To pierwszy watykański dokument odnoszący się wyłącznie do skutków zmian klimatycznych.
Szczepionki dla bezdomnych
„W tym roku to szczepionka będzie znakiem obmycia nóg biednym” – tak określił jałmużnik papieski kard. Konrad Krajewski watykańską akcję szczepienia na COVID-19 bezdomnych, rozpoczętą w Wielkim Tygodniu.
Krytyk maseczek zdymisjonowany
Papież przyjął rezygnację meksykańskiego biskupa Antonia Gonzáleza Sáncheza, który od 1995 r. kierował diecezją Ciudad Victoria w północno-wschodniej części kraju. Do osiągnięcia wieku emerytalnego zostały mu jeszcze dwa lata. W lutym podczas jednej z mszy hierarcha oświadczył, że noszenie maseczek w celu ochrony przed koronawirusem podaje w wątpliwość zaufanie wobec Boga.",,02.04.2021,https://www.tygodnikpowszechny.pl/kosciol-w-skrocie-167074
23,CZAS PRÓBY,Władze Wielkiej Brytanii z powodu pandemii narzuciły twarde restrykcje na wspólnoty religijne. Nie spotkało się to z dobrym przyjęciem.,"Kościoły zostały utrwalone na zdjęciach. Jest w nich gra światła i cienia, są strzeliste łuki i długie nawy, są duchowni sprawujący liturgię. Jest coś ulotnego, nierealnego. I przejmująco smutnego – na zdjęciach nie ma wiernych. Księża są osamotnieni. „W oczekiwaniu na powrót” to projekt fotograficzny prowadzony przez Marcina Mazura, fotografa prymasa Anglii kard. Vincenta Nicholsa oraz Konferencji Episkopatu Anglii i Walii.
Każde z 28 zdjęć robionych każdego dnia lockdownu pokazuje wybrany kościół podczas mszy. „To projekt o oczekującym, ale zarazem czuwającym i modlącym się Kościele” – mówi ks. Bartosz Rajewski, opiekujący się w Londynie parafią polską i angielską. Kościół tej angielskiej został uwieczniony na jednym ze zdjęć.
W czasie restrykcji obejmujących cały listopad wierni mogli odwiedzać kościoły tylko na prywatną modlitwę.
Kościół utracony
– Parafia angielska posiada własną świątynię, z której wierni mogli korzystać, co też chętnie czynili. Natomiast naszą polską, żyjącą w diasporze wspólnotę ­lockdown dotknął totalnie. Zostało zniszczone niemal w całości wszystko, co budowaliśmy przez ostatnie lata – opowiada ks. Rajewski. – Przede wszystkim nie mogliśmy korzystać ze świątyni, którą od niemal 80 lat wynajmowaliśmy od angielskich oratorianów. Wiemy już, że nie będziemy mogli korzystać z tego miejsca aż do całkowitego zniesienia restrykcji. W tym czasie awaryjnie korzystaliśmy z kościoła udostępnionego nam przez siostry asumpcjonistki oraz z kościoła anglojęzycznej parafii, za którą również jestem odpowiedzialny. To jednak dwa różne miejsca, w różnych częściach Londynu.
Tak działała polska parafia w okresie pomiędzy lockdownami – wiosennym i jesiennym. W listopadzie nawet to nie było możliwe.
Ks. Rajewski nie ukrywa, że ten czas i dla niego, i dla parafian był trudny. Jak jednak zaznacza: – Niekiedy warto przeżyć takie katharsis, by docenić to, czego na co dzień się nie zauważa. Dzięki doświadczeniu bólu po stracie kościoła mogę szczerze przyznać, że dopiero dzisiaj naprawdę rozumiem słowa psalmisty: „Doprawdy, dzień jeden w przybytkach Twoich, Panie, lepszy jest niż innych tysiące”.
Miejsce do modlitwy
– Mam mieszane uczucia, jeśli chodzi o zamknięcie kościołów. W zasadzie nie powinno się tego robić – zastanawia się Catherine Lack, emerytowana pastorka Kościoła anglikańskiego. Jej zdaniem w kościołach i uświęconych miejscach jest coś skłaniającego do modlitwy (jak w wierszu T.S. Eliota „Little Gidding” – mówi), a wiele osób tej modlitwy w lockdownie potrzebowało bardziej. W małych angielskich wsiach – a właśnie w takiej mieszka Lack – kościoły pełnią też inne funkcje, są często miejscami spotkań i ośrodkami życia społecznego.
– Gdy w naszej wsi kościół został w lecie ponownie otwarty, frekwencja była niesamowita – podkreśla pastorka. Jednocześnie przyznaje, że wielu duchownych lub ich bliskich jest w grupie wysokiego ryzyka. – Czułabym się okropnie, gdyby ktoś zachorował na COVID-19 po moim nabożeństwie. Pod pewnym względem dobrze, że prawo jasno określiło zakaz – mówi.
Nie wszyscy jednak przyjęli restrykcje ze zrozumieniem. Biskupi Kościoła katolickiego poprosili o podanie dowodów, które przemawiały za taką decyzją władz. Podobnie zareagowała wspólnota muzułmańska, zarzucając rządowi brak konsultacji.
Przedstawiciele kilku wyznań – katolicyzmu, anglikanizmu, judaizmu, islamu, hinduizmu – skierowali do premiera Borisa Johnsona list podkreślający, że nabożeństwa pomagają zachować nadzieję i są prowadzone z zachowaniem reżimu sanitarnego. Pod koniec listopada podobny list, wzywający do otwarcia kościołów, podpisała grupa kilkudziesięciu parlamentarzystów, wśród nich emerytowani duchowni: „Bożonarodzeniowe przesłanie nadziei jest potrzebne bardziej niż kiedykolwiek w tym roku, który przyniósł ciemne dni tak wielu ludziom”.
Natomiast ponad stu chrześcijańskich duchownych zdecydowało się na skierowanie zakazu do sądu, twierdząc, że narusza on prawo człowieka do wolności religijnej.
Czytaj także: Ks. Andrzej Draguła: Kościół na kwarantannie
Dziennik „Guardian” opublikował artykuł o tajnych nabożeństwach, które miały być organizowane w stodołach czy kawiarniach. To prawda, że do łamania zakazu dochodziło – np. policja musiała prosić o przerwanie nabożeństwa ewangelików w północnym Londynie; dodajmy jednak, że pozwoliła, by 15 osób pozostało w budynku, a drugie tyle uczestniczyło w nim na zewnątrz. Nie może być jednak mowy o schodzeniu Kościoła do podziemia. – Mam kontakt z księżmi tak polskimi, jak i angielskimi, a także anglikańskimi. Nie spotkałem się, by ktokolwiek organizował tajne nabożeństwa. Pytałem o to wielu duchownych – mówi ks. Rajewski. – W mojej ocenie pisanie o jednostkowych przypadkach jako o zjawisku jest manipulacją i wodą na młyn tych wszystkich, którzy rzeczywiście chcieliby sprawować tajne nabożeństwa.
Wiosna, lato i znów to samo
Wiosenny lockdown był szokiem dla wszystkich, w całkowitym zamknięciu trzeba było szybko znaleźć rozwiązania. – Wielu duchownych nie było zbyt biegłych w nowych technologiach, ale musieli zacząć je stosować – mówi pastorka Lack. Z tych doświadczeń skorzystano także po poluzowaniu restrykcji, gdyż posługa i tak nie wróciła do stanu sprzed pandemii.
W wielu miejscach wirtualne msze sprawdziły się bardzo dobrze. – Wiem o przynajmniej trzech parafiach, w których się to udało. W jednej była nawet większa frekwencja niż przed lockdownem. Moja przyjaciółka jest ateistką, wyszła za mąż za chrześcijanina. Zdecydowanie woli nabożeństwa na Zoomie, bo nie czuje się wykluczona w chwili komunii. Dla niej takie uczestnictwo jest łatwiejsze niż fizyczne w kościele – opowiada Lack.
Msze na Zoomie mogą mieć też jednak inne skutki. Pastorka mówi, że po letnim zniesieniu restrykcji jedna z parafii z udaną liturgią online nie wróciła jeszcze do nabożeństw w kościele. I ta obawa – że powrót do świata realnego z wirtualnego może okazać się trudny – dzielona jest też przez innych duchownych. Podobnie jak ta, by nabożeństwo nie zamieniło się w rodzaj telewizyjnego show.
Zadania Kościoła
Czas pandemii mimo restrykcji daje szczególne szanse do działania lokalnych wspólnot. – To jest czas Kościoła. Dzisiaj to właśnie parafie powinny pokazać, że można na nie liczyć – mówi ks. Rajewski, mając na myśli np. posiłki dla potrzebujących, pomoc w zrobieniu zakupów czy choćby kontakt telefoniczny.
Lack zwraca uwagę na jeszcze jeden istotny aspekt pandemii: solidarność. – Dla katolików kościół nie istnieje bez mszy. Dla wielu innych Kościołów, np. baptystów, komunia jest mniej istotna. Anglikanie są w tej kwestii pośrodku. Dla mnie jednak komunia jest bardzo ważna – mówi, wyjaśniając, że w czasie pandemii odbyło się wiele burzliwych dyskusji o tym, jak sprawować liturgię online, o jej teologicznych i praktycznych aspektach. Podkreśla, że będąc pastorką, mogła sama sprawować liturgię dla siebie: – Nie zrobiłam tego jednak, bo chciałam być solidarna ze świeckimi.
Ks. Rajewski: – Od samego początku uznaliśmy, że nie zaangażujemy się w organizowanie transmisji mszy i nabożeństw online. Wszyscy doświadczamy bólu i tęsknoty spowodowanej przez niemożność uczestniczenia w Eucharystii. Ale możemy teraz solidarnie doświadczyć tego, czego doświadczają nasi bracia i siostry w tak wielu zakątkach świata, np. w Amazonii, którzy czasem przez wiele miesięcy nie mają dostępu do Eucharystii czy spowiedzi.
Świąteczne dekoracje
W Wielkiej Brytanii trwają przygotowania do Bożego Narodzenia. W przydomowych ogródkach pojawiają się świąteczne dekoracje, światełka i renifery. Wszyscy przyjęli z ulgą, że jednak będą mogli spotkać się z bliskimi (choć z pewnymi ograniczeniami co do liczby osób). Osoby wierzące cieszą się, że kościoły znów są otwarte. Catherine Lack będzie mogła ponownie uczestniczyć w nabożeństwie w swoim kościele na wsi. Gdy to nie było możliwe, brała udział w mszy online w jednym z londyńskich kościołów. Zaznacza, że muzyka i kazania są tam na niezwykle wysokim poziomie. – Zastanawiam się, czy ciężko będzie mi wrócić do naszego wiejskiego kościoła? – żartuje.
Ks. Bartosz Rajewski liczy, że jego polska parafia pw. św. Wojciecha zacznie znów funkcjonować, że uda się ją odbudować. – To otwarta na każdego wspólnota ludzi wierzących, wątpiących i poszukujących. Mamy nadzieję, że wkrótce nasze życie wróci do normy i znów będziemy budować taki właśnie Kościół w centrum Londynu.
Na razie brytyjski rząd potwierdził, że dozwolone będzie śpiewanie kolęd – na zewnątrz. A także jasełka, z zachowaniem reżimu sanitarnego. ©℗",PATRYCJA BUKALSKA,07.12.2020,https://www.tygodnikpowszechny.pl/czas-proby-165866
24,KOŚCIÓŁ W SKRÓCIE,23–26 marca,"KOBIETA W WATYKANIE
Siostra Alessandra Smerilli (na zdjęciu) została nowym podsekretarzem Dykasterii ds. Integralnego Rozwoju Człowieka. Włoska salezjanka ma 47 lat i dwa doktoraty z ekonomii. Wykłada ekonomię polityczną na Papieskim Wydziale Nauk Pedagogicznych Auxilium w Rzymie. Należy do watykańskiej komisji ds. COVID-19. Uważa, że patrzenie „na świat tylko jednym [męskim] okiem nie daje poprawnego obrazu”.
STATYSTYKI NADUŻYĆ
Legioniści Chrystusa opublikowali listę członków zgromadzenia, którzy w latach 1941–2020 dopuścili się wykorzystywania seksualnego małoletnich. W ciągu 70 lat było 170 ofiar 27 duchownych. Dokument jest częścią „drogi odnowy”, podjętej 10 lat temu przez zgromadzenie w wyniku ujawnienia nadużyć seksualnych, których dopuścił się jego założyciel, o. Marcial Maciel Degollado (1920–2008). On sam odpowiada za 60 przypadków wykorzystywania seksualnego.
KS. SZOSTEK WYRÓŻNIONY
Były asystent Karola Wojtyły, a potem jego następca w Katedrze Etyki KUL oraz były rektor tej uczelni ks. Andrzej Szostek został honorowym obywatelem Lublina. Tytuł jest wyrazem uznania dla zasług profesora w budowaniu międzynarodowego prestiżu tego miasta jako ośrodka akademickiego, społecznego i wielokulturowego.",,29.03.2021,https://www.tygodnikpowszechny.pl/kosciol-w-skrocie-166973
25,KOŚCIÓŁ JEST SIECIĄ,"Z narodowej kwarantanny z pewnością wyjdziemy inni, niż byliśmy.","Nie wiem, czy gorsi, czy lepsi, głupsi czy mądrzejsi o doświadczenie słabości przez nas konstruowanego świata i tego, że to, co dziś jest na wyciągnięcie ręki, może zostać nam odebrane. Mądrzejsi o doświadczenie kruchości istnienia. A może także o odkrycie piękna uniemożliwionych dziś przez wirusa spotkań z innymi, i w ogóle smaku normalnego życia, na które zwykliśmy narzekać? Jacy wyjdziemy z zagrożenia, którego kresu nikt nie zna? Te pytania dotyczą też wiary w Boga, dotyczą Kościoła.
Z pewnością nie ma jednej odpowiedzi dla wszystkich, bo ten sam czas różnie postrzegamy. Choćby nasi biskupi: jeden zapewniał, że nie można się zarazić koronawirusem, korzystając z wody święconej czy przyjmując komunię do ust (Szczecin), a inny wydał dekret zakazujący w ogóle odprawiania mszy „z udziałem ludu” (Gliwice). Wspólnym przeżyciem pozostał problem porozumiewania się. W Kościele zaowocuje to odkryciem nowych sposobów międzyludzkiej komunikacji. Oczywiście środki, po które sięgnęliśmy, od dawna w Kościele były znane. Jednak teraz, gdy ludzie nie mogą się gromadzić w kościołach, dzielące nas odległości i mury zostały pokonane przez internet. Dziesiątki tysięcy uczestniczą w transmitowanych każdego dnia mszach, w rekolekcjach, w nabożeństwach Drogi Krzyżowej, w modlitwie różańcowej. W mszach z własnej parafii lub odprawianych przez abp. Grzegorza Rysia, w rekolekcjach i różańcu ojca Adama Szustaka albo innych kaznodziejów. Uczestniczą i, jak mówią, łatwiej im się skupić na modlitwie przed ekranem, niż kiedy fizycznie są obecni w kościele.
Być może dzięki doświadczeniom narodowej kwarantanny wyjdziemy z epoki czytania ludowi kilometrowych listów pasterskich i ogłoszeń parafialnych – praktyk nieodzownych w czasach, gdy lud nie umiał czytać, a listy (pasterskie też) dostarczano końmi rozstawnymi. ©℗",KS. ADAM BONIECKI,30.03.2020,https://www.tygodnikpowszechny.pl/kosciol-jest-siecia-162890
26,KOŚCIÓŁ W SKRÓCIE,14–20 lipca,"POKÓJ
„Idąc za niedawną rezolucją Rady Bezpieczeństwa ONZ, ponawiam apel o natychmiastowe zawieszenie broni na całym świecie” – powiedział Franciszek 19 lipca podczas modlitwy Anioł Pański. Podkreślił, że pokój jest niezbędny, aby walczyć z pandemią COVID-19 i aby do wszystkich potrzebujących mogła dotrzeć pomoc humanitarna. Wyraził zaniepokojenie z powodu działań zbrojnych między Azerbejdżanem a Armenią.
OGIEŃ
18 czerwca wybuchł pożar w XV-wiecznej katedrze w Nantes we Francji. Całkowitemu zniszczeniu uległy organy i część witraży; akcja gaśnicza trwała ponad dwie godziny. Trwa śledztwo, według prokuratury pożar wybuchł w trzech punktach katedry.
WIZYTA
Kard. Konrad Krajewski, jałmużnik papieski, przyjechał na Ukrainę (18-19 lipca). Poświęcił działkę pod budowę domu dla bezdomnych kobiet oraz samotnych matek, który poprowadzą albertynki. Konsekrował też kościół pw. św. Jana Pawła II we Lwowie-Sokolnikach.
PURPURAT
W Rzymie zmarł kard. Zenon Grocholewski, jeden z siedmiu polskich kardynałów, emerytowany prefekt Kongregacji Wychowania Katolickiego. Jego dykasterii podlegały szkoły i uniwersytety katolickie, a także (do 2013 r.) seminaria. W 2005 r. opublikował instrukcję stwierdzającą, że niedopuszczalne jest udzielanie święceń homoseksualistom.",,20.07.2020,https://www.tygodnikpowszechny.pl/kosciol-w-skrocie-164245
27,KOŚCIÓŁ NA KWARANTANNIE,"Nikt nas nie uczył duszpasterstwa stanów nadzwyczajnych. Ale już widać, że przemycanie za wszelką cenę przeszłości nie ma sensu.","Duszpasterska działalność Kościoła nie jest – a przynajmniej: nie powinna być – zawieszona w teologicznej próżni. Zależy od dwóch czynników: od tego, jak Kościół rozumie zbawienie, i od tego, jak pojmuje swoją rolę w zbawianiu człowieka. W teologii pastoralnej nazywa się to pośrednictwem zbawczym. Zamknięcie świątyń ujawniło, jak różnie rozumiane jest to pośrednictwo zbawcze, a zwłaszcza rola sakramentów i kapłanów. Jedni uznali, że narzucone Kościołowi regulacje to tylko czasowe, zewnętrzne ograniczenia. I starali się – jak tylko mogli – podtrzymywać duszpasterstwo w dotychczasowej formie. Drudzy rozpoznali tę sytuację jako teologiczny kairos, który może stać się szansą i okazją do weryfikacji dotychczasowego myślenia.
Przymusowa kenoza
Epidemia COVID-19 zbiegła się z Wielkim Postem. Paradygmat postu, pustyni, kenozy, izdebki, w której to „Pan widzi w ukryciu”, narzucał się sam. Początkowo jednak wydawało się, że nie trzeba wiele zmieniać. Owszem, frekwencja trochę spadła, poczucie lęku przed nieznaną chorobą wzrastało. Jeszcze wtedy, gdy ograniczono zgromadzenia religijne do 50 osób, próbowano utrzymywać zwyczajne duszpasterstwo. Wciąż ogłaszano terminy spowiedzi, nabożeństwa Gorzkich Żali i Drogi Krzyżowe, gdzieniegdzie tylko odwoływano rekolekcje. Korekty były natury sanitarnej: usunięcie wody święconej, komunia na rękę – tu higiena silnie łączyła się z teologią – czy zalecenie częstszego dezynfekowania konfesjonałów zaopatrzonych w folie. Rzeczywisty problem pojawił się w momencie, gdy religijne zgromadzenia ograniczono do pięciu osób, a potem uświadomiono sobie, że ten liturgiczny numerus clausus obowiązywać będzie także w Wielkim Tygodniu i na samą Wielkanoc. To w tym momencie epidemia stała się prawdziwym duszpasterskim wyzwaniem.
CZYTAJ TAKŻE: Kościół wobec epidemii >>>
Biskupi zaakceptowali sytuację, którą abp Stanisław Gądecki w orędziu wygłoszonym przed Wielkim Tygodniem określił słowami: „Na tej drodze – na której wierni zostali pozbawieni możliwości bezpośredniego dostępu do Eucharystii i sakramentów – obudziliśmy się nagle z głodem Eucharystii”. Stwierdzenie to korespondowało z decyzjami Watykanu dotyczącymi przebiegu liturgii Wielkiego Tygodnia, ze szczegółowymi zarządzeniami biskupów, z przypomnieniem przez teologów praktyki komunii duchowej i żalu doskonałego. Odwołano spowiedzi wielkanocne, zamknięto drzwi świątyń na obrzędy Triduum Paschalnego, przypomniano, że obowiązek komunii wielkanocnej można w Polsce spełnić aż do uroczystości Trójcy Świętej. Nastał czas, który określiłem mianem „chrześcijaństwa ­bezliturgicznego”, gdy wierni – z małymi wyjątkami – zostali pozbawieni bezpośredniego udziału w liturgii Kościoła.
Liturgia domowa
Pierwszym i najpowszechniejszym sposobem kontynuacji dotychczasowego duszpasterstwa były transmisje telewizyjne, radiowe czy internetowe, które po raz kolejny sprowokowały dyskusję o możliwości transmitowania liturgii. Punktem zapalnym dyskusji stało się słowo „udział”, które rozumiane było bardzo różnie: już to jako obecność fizyczna w miejscu, już to jako łączność duchowa. Czy łączność duchowa wystarczy, by „uczestniczyć”? Nie miejsce tutaj, aby przywoływać wszystkie przytaczane w dyskusji argumenty za i przeciw. Dość powiedzieć, że pojawili się także tacy teologowie, którzy gotowi byliby równoważyć obie formy uczestnictwa: bezpośredniego i pośredniego.
Dobrze jednak przypomnieć to, co powiedział we wspomnianym orędziu abp Gądecki: „Nie da się transmitować wiary, nadziei i miłości, przekazywanej przez żywą liturgię Kościoła”. Transmisja stanowi ważną duchową pomoc, ale nie zastąpi ani liturgii, która dokonuje się w miejscu, skąd jest transmitowana, ani żywej modlitwy tego, kto pozostaje w domu. Oglądanie to jedynie i aż środek ułatwiający modlitwę, ale jeszcze modlitwą nie jest. W tym kontekście powstało wiele różnych propozycji – także propagowanych przez samych biskupów – przeprowadzenia domowych liturgii Triduum Paschalnego. Proponowano m.in. czytanie opisów Męki Pańskiej z podziałem na role, wielkoczwartkowe mycie nóg, czyli obrzęd mandatum spełniany w rodzinie, wielkopiątkową adorację domowego krzyża, wielkosobotnie odnowienie przyrzeczeń chrzcielnych czy liturgię światła.
Propozycje te uświadomiły nam – chyba bardziej niż transmisje mszy – że liturgia jest ostatecznie nietransmitowalna, że oglądanie filmu o znaku nie jest tym samym, co czynienie znaku, oglądanie nie jest formą współdziałania. Zaproponowano więc – prócz oglądania znaków – ich czynienie w domu. Dało to świeckim doświadczenie liturgicznego upodmiotowienia. Soborowa Konstytucja o liturgii mówi bowiem, że w liturgii „Mistyczne Ciało Jezusa Chrystusa, to jest Głowa ze swymi członkami, sprawuje pełny kult publiczny” (7). Podmiotem liturgii nie jest wyłącznie szafarz święcony, czyli – nieco upraszczając – ksiądz, ale cały Kościół jako Mistyczne Ciało, którego członkowie sprawują liturgię adekwatnie do kompetencji, jaka wynika z powszechnego kapłaństwa. Przypomnieliśmy sobie więc, że świeccy też są liturgami.
Święconka z Messengera
Że może to być świadomość niełatwa dla obu stron: duchownych i świeckich, najlepiej pokazała kwestia poświęcenia pokarmów na stół wielkanocny, które dotąd dokonywało się w kościołach czy pod krzyżem bądź kapliczką. Biskupi zgodnie proponowali, aby pobłogosławienie pokarmów odbywało się w domach, a szafarzami obrzędu stali się ojcowie rodzin – choć nic nie stoi na przeszkodzie, by były to także kobiety. Nie wszędzie ta decyzja spotkała się ze zrozumieniem, i to z obu stron. Sam otrzymałem kilka próśb, by pobłogosławić koszyczek za pomocą Messengera. Ludzie byli gotowi stawiać pokarmy przed telewizorem i czekać na ich pobłogosławienie przez ekran, byleby to zrobił ksiądz. Czy uważali, że ich własna modlitwa będzie niewystarczająca, nieskuteczna, czy może czuli się niegodni, by ją sprawować?
Nie zabrakło także duchownych, którzy uznali, że nie mogą pozostawić wielkanocnych koszyczków bez pokropienia wodą święconą. Stosowano różne metody: samotny spacer z kropidłem, poświęcenie z roweru, przejażdżka kabrioletem, bryczką czy wozem strażackim. Wcale się nie dziwię, że akcje te spotkały się z zadowoleniem wiernych. Czy jednak – jak mnie przekonywano – „wzruszenie na twarzach” jest wystarczającym argumentem? Staram się zrozumieć motywacje podejmujących podobne działania księży. Ich – piszę: ich, wszak sam nie jestem proboszczem – kontakt z parafianami został nagle radykalnie ograniczony, by nie powiedzieć – uniemożliwiony. Wewnętrzne niepogodzenie się z myślą, że parafianie mogą się poczuć opuszczeni przez swojego proboszcza, motywowało ich do poszukiwania takich form, które przeczyłyby tezie o księżach, którzy pozamykali się na plebaniach.
Podłącz proboszcza
Jedni bazowali na tradycyjnych, inni szukali nowych metod. Kiedy zbliżał się Wielki Tydzień, otrzymywałem coraz więcej próśb, by subskrybować kolejny kanał transmitujący mszę świętą. Nie zdziwiła mnie taka prośba, gdy dostałem ją od zaprzyjaźnionego kapłana, który duszpasterzuje wśród katolików języka hebrajskiego. Ale czy każda parafia musi teraz mieć liturgię online? Można by argumentować, że przecież wystarczą transmisje przygotowywane przez telewizję publiczną czy stacje komercyjne. Ich liczba i zróżnicowane pory powinny zaspokoić potrzeby wszystkich katolików. A jednak nie.
Jeden ze znajomych proboszczów, który nie jest wielkim fanem technologii, powiedział mi, że sam nie widział potrzeby organizowania transmisji z własnego kościoła. Uświadomili mu to jednak jego parafianie, którzy stwierdzili, że – owszem – msza jest mszą, gdziekolwiek by nie była odprawiana, ale oni chcą widzieć swojego proboszcza. Niektórzy poszli dalej, rozwijając różnego rodzaju formy duszpasterstwa internetowego, jak transmisja prowadzonej adoracji, tele-Żywy Różaniec czy wspólnotowe rozważanie słowa Bożego bądź modlitwa Liturgią Godzin za pomocą różnego rodzaju komunikatorów. W ten sposób wytwarzała się telewspólnota, której członkowie byli razem, choć osobno. Byli do siebie „podłączeni”. Kanadyjski uczony Derrick de Kerckhove nazwał ten wymiar internetu mianem connectivity (konektywność). To właśnie konektywność internetowa stała się technologią, dzięki której zaczęto kreować nowy wymiar wspólnoty parafialnej. Konektywność stała się drugą – obok liturgii domowej sprawowanej w ramach kapłaństwa powszechnego – praktyczną odpowiedzią Kościoła na czas bezliturgiczny.
Kapłan na peryferiach
Nie wszyscy jednak duchowni uznali taką obecność za wystarczającą. Żeby zademonstrować swoją bliskość z wiernymi, organizowali różnego rodzaju „procesje” z Najświętszym Sakramentem. Jedną z form było „oblatywanie” parafii z monstrancją na pokładzie samolotu. Organizowano także objazdy bądź obchody granic parafii czy poszczególnych ulic. Tak, zdaję sobie sprawę z dobrych intencji pomysłodawców tych inicjatyw. Sam pisałem na portalu „Więzi” na początku epidemii: „Proboszcz za oknem z monstrancją w ręku może być dla kogoś większą pociechą niż kilka godzin transmisji z najświętszego nawet miejsca. Może to jest właśnie pasterz na peryferiach, ten, który chce być blisko swoich owiec?”.
Z drugiej jednak strony nie można nie zauważyć, że ta gorliwość często ignorowała prawdę teologiczną dni Triduum Paschalnego. I tak, w Wielki Czwartek Kościół raczej ukrywa Najświętszy Sakrament, niż go odsłania, gdyż w miejscu adoracji Eucharystia zamknięta jest w puszce i schowana do tymczasowego tabernakulum. To nie jest dzień do wynoszenia Najświętszego Sakramentu w monstrancji poza kościół. Podobnie w Wielką Sobotę, gdy Kościół – o czym Watykan przypomniał – pozwala wyłącznie na zanoszenie komunii umierającym. Owszem, wystawia się Najświętszy Sakrament w Grobie Pańskim, ale z jakąkolwiek procesją Kościół czeka aż do Zmartwychwstania, co zresztą miało miejsce także w tym roku, gdy przepisy nakazywały wyjść przed budynek świątyni i pobłogosławić parafię. Powoływanie się na średniowieczne procesje jest ignorowaniem faktu, że od Rytuału Rzymskiego z roku 1614 procesje błagalne winny być organizowane bez Najświętszego Sakramentu. Na koniec dobrze jeszcze przypomnieć, że Kodeks Prawa Kanonicznego zastrzega biskupowi diecezjalnemu prawo do określania, w jaki sposób winien być sprawowany kult Eucharystii w formie procesji (kan. 944).
Najbardziej znaczącym doświadczeniem wiernych jest w ostatnich tygodniach nieobecność (na) Eucharystii. Niektórzy duchowni próbowali tę nieobecność rekompensować, choćby mszami „na zapisy”, pomysłami organizowania liturgii jak w kinie samochodowym czy w wynajętym autobusie. Nawet gdy te pomysły się udawały, to jednak dawały one zaspokojenie tylko niektórym i niewielu. Większość parafian od dłuższego czasu jest w stanie przymusowego postu eucharystycznego. Pytanie, jak dzielić z nimi ten głód, kiedy samemu jest się w stanie eucharystycznego zaspokojenia, nie jest łatwe. Przykład, jaki dali kapłani sprawujący liturgię w Wielki Piątek w świątyni Opatrzności Bożej, jest radykalny: powołując się na przykład św. Augustyna, powstrzymali się od przyjęcia Ciała Eucharystycznego i w duchu solidarności ze wszystkimi pozostającymi w domu przystąpili do komunii duchowej. Wiemy, iż z racji ściśle teologicznych nie jest to przykład do naśladowania w każdą niedzielę kwarantanny.
Internet czy żal doskonały?
Kościół katolicki ma strukturę sakramentalną, co ma konsekwencje także dla kultu, modlitwy i liturgii. Istotne jest jednak, aby nie pomylić sakramentalności Kościoła z sakramentalnym i liturgicznym klerykalizmem. Objawia się on w przekonaniu, że Jezus jest tylko tam, gdzie są sakramenty, a sakramenty tam, gdzie kapłan. W ostatnim czasie niejednokrotnie przypominano, że Bóg nie jest związany sakramentami i ma inne drogi zbawienia. Do tego należałoby dodać, że życie chrześcijańskie – choć jego fundamentem są sakramenty – nie ogranicza się do uczestnictwa w ich sprawowaniu.
Liturgiczność naszego życia katolickiego ma pewien efekt uboczny, jakim jest zapomnienie o innych formach duchowości, życia wewnętrznego, pobożności, która nie zamyka się w liturgii. Niemożność udziału w sakramentach pokazała, że o wielu źródłach naszej duchowości i formach pobożności zapomnieliśmy. Zapomnieliśmy także o wielu sposobach obecności Jezusa, jak choćby w słowie Bożym czy w aktach miłości bliźniego. Jestem przekonany, że w trakcie epidemii niektórzy po raz pierwszy usłyszeli o poza­sakramentalnych sposobach odpuszczenia grzechów powszednich, że o żalu doskonałym czy duchowej komunii nie wspomnę, a są to stare dary Kościoła.
Kwestia święconki pokazała w sposób niemalże karykaturalny, jak bardzo klerykalną mamy wizję Kościoła. Niektórzy uznali, że bez księżowskiego pokropienia ani rusz. A była to szansa przeniesienia „święconki” do domu, uczynienia z niej obrzędu rodzinnego i uwolnienia ciszy Wielkiej Soboty od gwaru. Także dyskusja o możliwości zapośredniczonego uczestnictwa w sakramentach pokazała, że nie należy pomylić „dostępu do księdza” z „dostępem do łaski”. Jak powiedział kard. Antonio Marto, biskup Fatimy, „w nagłych przypadkach nie mam nic przeciwko spowiedzi poprzez wideo­rozmowę, ale uważam taką spowiedź za niepotrzebną. Duch Święty bowiem może działać na wiele sposobów, niekoniecznie poprzez sakramenty”. Mówiąc inaczej: taka spowiedź byłaby technologicznie możliwa, ale czy teologicznie potrzebna? Jak się wydaje, odpowiedzi, jakie formułuje Stolica Święta, idą w stronę teologicznej bezzasadności takiej praktyki. Ale – jak mi powiedział kiedyś pewien duchowny, z którym o tym dyskutowałem – łatwiej o internet niż o żal doskonały.
Zbawienie w izdebce
Duszpasterstwo czasu pandemii jest dużo trudniejsze niż w zwyczajnych okolicznościach. Powiedzmy sobie szczerze: wielu wiernych całe świętowanie Zmartwychwstania ograniczyło do „pójścia na mszę” na Wielkanoc, czasami poprzedzając to spowiedzią. Jak świętować, gdy podstawowa, a czasami jedyna forma świętowania stała się niedostępna? Nie chodzi tu jednak o „technologię duszpasterstwa”, ale o teologię duszpasterską. Teologia pastoralna, zwana praktyczną, nie zajmuje się dostosowywaniem pomysłów do okoliczności. W ten sposób rodzą się jedynie „sprawni” duszpasterze, który potrafią szybko wymyślić dostosowawcze strategie.
Facebookowy komentarz jednego z kapłanów do któregoś z bardziej szalonych pomysłów duszpasterskich zaczynał się od słów „Zastanawiałem się, co tu zrobić...”. I to jest właśnie błąd. Przed pomyśleniem, co zrobić, trzeba najpierw się zastanowić, co to znaczy być Kościołem w takim nietypowym czasie i jak w takim czasie rozumieć zbawienie. Bóg ciągle zbawia, ale teraz – jak zresztą zapowiadał na początku Wielkiego Postu – czyni to w izdebce, w ukryciu, wśród ludzi, którzy żyją bardziej pragnieniem niż zaspokojeniem. W izdebce jest jednak inaczej niż w świątyni czy na placu. Inaczej też musi objawić się tam i Kościół, i kapłan.
Nie wiemy, jak długo potrwa epidemia. Nie wiemy, kiedy i jakie regulacje zostaną zniesione. Nie wiemy, kiedy zniknie lęk, który motywuje raczej do pozostania w izdebce niż do wyruszenia do świątyni. Nie wiemy, jak długo nasze życie wiary będzie się dziać w ukryciu. I kto wie, czy epidemia to nie jest tylko katalizator zmiany, która i tak miała nastąpić. Dokonujące się zmiany mogą być nieodwołalne. „Zawsze tak było” właśnie przestaje być aktualne. Nie da się już przemycać kościelnej przeszłości. ©
Autor jest księdzem diecezji zielonogórsko­-gorzowskiej, teologiem, profesorem Uniwersytetu Szczecińskiego i Papieskiego Wydziału Teologicznego we Wrocławiu. Stale współpracuje z „Tygodnikiem Powszechnym”.
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>",KS. ANDRZEJ DRAGUŁA,20.04.2020,https://www.tygodnikpowszechny.pl/kosciol-na-kwarantannie-163126
28,KOŚCIÓŁ W SKRÓCIE,8 – 14 czerwca,"Kobiety w Watykanie
Prorektor Uniwersytetu Katolickiego Najświętszego Serca w Mediolanie prof. Antonella Sciarrone Alibrandi została członkiem Rady Kierowniczej watykańskiego Urzędu Informacji Finansowej, a Raffaella Vincenti awansowała ze stanowiska sekretarza na stanowisko dyrektora biura Biblioteki Watykańskiej.
Podział w Kościele
S. Małgorzata Borkowska dla KAI: „Epidemia podkreśliła pewien podział w Kościele polskim, który już i tak był dawno, nazwijmy go: na rozsądnych i podskakujących. Ci pierwsi umieli przyjąć spokojnie kościelne i rządowe restrykcje (…). Ci drudzy rzucili się krytykować, co popadło”.
Wirus w Peru
Arcybiskup Limy Carlos Castillo odprawił mszę w katedrze, w której woluntariusze przypięli do ławek i kolumn wizerunki ok. 5000 ofiar koronawirusa w Peru. W homilii skrytykował system opieki społecznej, który pozostawił bez pomocy wielu potrzebujących. W peruwiańskiej części Amazonii Indianom pomagają m.in. polskie świeckie misjonarki, zbierając pieniądze na pomagam.pl pod hasłem „COVID-19 dusi dżunglę”. 10 tys. dolarów przekazał na ten cel papież Franciszek.",,15.06.2020,https://www.tygodnikpowszechny.pl/kosciol-w-skrocie-163720
29,TRZECIA FALA: CZY ZAMYKAĆ KOŚCIOŁY?,,"Wobec rosnącego wskaźnika zachorowań na ­COVID-19 (głównie w brytyjskim wariancie) pojawiają się sugestie, by zamknąć kościoły. Argument epidemiologiczny jest trudny do odparcia: wobec zakaźności nowej odmiany wirusa trudno o reżim sanitarny, który zapewniałby bezpieczny udział w nabożeństwach.
Przeciwnicy zamknięcia kościołów wskazują, że dla osób wierzących liturgia ma fundamentalne egzystencjalne znaczenie – nieporównywalne do żadnej innej aktywności. Znaczenie to jest tym większe, im dłużej trwa pandemia, im większa niepewność co do przyszłości, im wyraźniej ujawnia się kruchość ludzkiej egzystencji. Nie można więc – brzmi argument – odbierać ludziom najważniejszego, a bywa, że jedynego źródła duchowej siły – właśnie ze względu na egzystencjalne pandemiczne spustoszenia. Argument ten powinien trafić także do niewierzących – pozabiologiczne, psychiczne i społeczne koszty COVID-19 są empirycznie uchwytne.
Trudno zatem wymagać od duszpasterzy, by zamykali świątynie. Warto jednak, by wskazywali na możliwość czerpania duchowej siły z wiary także poza przestrzenią kościołów i namawiali tych, którzy to potrafią, do pozostania w domach. ©℗
CZYTAJ TAKŻE: Kościół wobec epidemii >>>",PIOTR SIKORA,22.03.2021,https://www.tygodnikpowszechny.pl/trzecia-fala-czy-zamykac-koscioly-166912
30,CZY BISKUP WRÓBEL ZAGROZI AKCJI SZCZEPIEŃ,"Wprawdzie wiosenna fala ­COVID-19 w Polsce zdaje się opadać, ale w części regionów – m.in. na Śląsku, Mazowszu, Wielkopolsce – poziom zakażeń pozostaje na bardzo wysokim poziomie.","Otwarcie przedszkoli wielu rodziców­ powitało z ulgą – praca zdalna z małymi dziećmi w domu to wyjątkowo trudne doświadczenie. Eksperci są jednak zaniepokojeni. Wprawdzie wiosenna fala ­COVID-19 w Polsce zdaje się opadać, ale w części regionów – m.in. na Śląsku, Mazowszu, Wielkopolsce – poziom zakażeń pozostaje na bardzo wysokim poziomie. Otwierając przedszkola, uruchomimy kolejne kanały dystrybucji wirusa – przestrzega ekspert Naczelnej Rady Lekarskiej dr Paweł Grzesiowski, po raz kolejny zadając pytanie, dlaczego resort zdrowia zarządza walką z epidemią na skalę całego kraju, a nie lokalnie.
Co więcej, zapełnione są obecnie nie tylko oddziały covidowe – miejsc brakuje również na dziecięcych. Wprawdzie dzieci przechodzą zakażenie SARS-CoV-2 na ogół bezobjawowo, wygląda jednak na to, że częściej niż przy poprzednich falach występuje w tej grupie PIMS, choroba autoimmunologiczna pojawiająca się kilka tygodni po infekcji.
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>
Dr Grzesiowski uważa, że po wakacjach SARS-CoV-2 zaatakuje nas po raz kolejny, chyba że do tego czasu uda się zaszczepić przynajmniej jedną dawką 30 mln Polaków. Czy są na to szanse? W najbliższych miesiącach nie będzie już problemu z dostawami, wyzwaniem pozostaje uproszczenie scentralizowanego i niewydolnego systemu dystrybucji dawek do punktów szczepień. 55 proc. Polaków deklaruje chęć poddania się szczepieniu, ale co czwarty badany nie zamierza tego zrobić (sondaż agencji Inquiry). Aż 30 proc. Polaków nie boi się COVID-19, a w najmniejszym stopniu zagrożenie odczuwają młodzi (18-24 lata). Jeśli nie uda się przełamać tych tendencji, czwarta fala nas nie ­ominie.
Tymczasem szef Zespołu KEP ds. Bioetycznych bp Józef Wróbel wydał stanowisko, według którego katolicy nie powinni godzić się na szczepienie preparatami J&J i AstraZeneca, chyba że zostali do tego zawodowo zobligowani. Zdaniem hierarchy, „poważny sprzeciw moralny” budzi użycie w produkcji tych szczepionek komórek z linii komórkowych pobranych od abortowanych płodów. Jednak już w grudniu Kongregacja Nauki Wiary zaakceptowała używanie tych preparatów, jeśli inne nie są dostępne, i nie stawiała dodatkowych warunków. Trudno oszacować szkody, jakie przyniesie akcji szczepień publikacja stanowiska bp. Wróbla. Stawką jest życie tysięcy Polaków, szczególnie najstarszych. Aż chciałoby się powiedzieć: jeśli nie pomagasz, to przynajmniej nie przeszkadzaj.
CZYTAJ TAKŻE
KOMENTARZ ARTURA SPORNIAKA: Przewodniczący Zespołu Ekspertów Konferencji Episkopatu Polski ds. Bioetycznych wydał etyczną opinię na temat szczepień, która sama w sobie jest nieetyczna. Wmawia bowiem szczepiącym się osobom winę moralną, której nie ma >>>",MACIEJ MÜLLER,19.04.2021,https://www.tygodnikpowszechny.pl/czy-biskup-wrobel-zagrozi-akcji-szczepien-167162
31,POLSCY KATOLICY W OGONIE LISTY DARCZYŃCÓW,"Watykan po raz pierwszy w historii opublikował listę krajów, które wpłacają najwięcej na świętopietrze, czyli na dobroczynną działalność papieża. Najhojniejsi okazali się Czesi.","Powszechna danina na dobroczynną działalność papieża, zwana tradycyjnie świętopietrzem albo „denarem świętego Piotra”, zbierana jest we wszystkich Kościołach raz w roku, w uroczystość świętych Piotra i Pawła (29 czerwca) lub w najbliższą temu dniu niedzielę. Zebrane w tym dniu pieniądze trafiają na specjalne konto Stolicy Apostolskiej, z którego finansowana jest misja apostolska papieża oraz wiele bezpośrednich projektów pomocowych w krajach najuboższych.
W 2021 roku konto świętopietrza wzbogaciło się o 46,9 mln euro, jak podaje raport opublikowany 16 czerwca przez sekretariat ekonomiczny Watykanu (wydatki wyniosły 65,3 mln, brakującą kwotę uzupełniono z zysków „patrymonium”, czyli w praktyce z zarządu nieruchomości Stolicy Apostolskiej). Największą część świętopietrza stanowią oczywiście ofiary (44,4 mln euro), z których ponad połowa (29 mln euro) to wpłaty z diecezji (pozostałe 15,4 mln przekazały fundacje, donatorzy prywatni i zakony).
Dlaczego maleje
Jest to kwota wyższa o 2,8 mln euro od przychodów z 2020 r. Trudno jednak orzec, czy widoczna od lata tendencja spadkowa została zatrzymana. Przypomnijmy, że w 2015 r. na świętopietrze zebrano prawie 70 mln euro, cztery lata później było to 53,86 mln (spadek o 23 proc.). Bez wątpienia na niską zbiórkę w 2020 r. (44,1 mln, spadek o kolejne 18 proc.) wpływ miała pandemia COVID-19, a być może również afery finansowe w Sekretariacie Stanu, który do ubiegłego roku odpowiadał za zebrane datki.
Zobacz także: KS. ADAM BONIECKI: System wynagrodzeń w Stolicy Apostolskiej długo był, delikatnie mówiąc, nieuporządkowany >>>>
Trwa proces sądowy 9 osób oskarżonych m.in. o wydawanie pieniędzy ze świętopietrza na cele zgoła inne niż charytatywne (np. na zakup nieruchomości, z której zyski zasilały prywatne konta oskarżonych i ich rodzin, a nie fundusz Stolicy Apostolskiej). Wśród sądzonych znalazł się także kard. Angelo Becciu, jeden z najwyższych rangą urzędników watykańskich. Stało się to możliwe dzięki zmianie prawa przez Franciszka, który zadecydował, że o winie tak wysokich rangą hierarchów będzie mógł rozstrzygać zwykły sąd, złożony z osób świeckich, a nie – jak dotąd – Najwyższy Trybunał Sygnatury Apostolskiej, tworzony przez kardynałów i biskupów. Papież nakazał także przenieść konto świętopietrza (i pozostałe konta specjalne Sekretariat Stanu) pod nadzór sekretariatu ekonomicznego. Ale dopiero kolejne lata pokażą, czy te działania pomogą odbudować zaufanie do Watykanu.
TOP 10
Wróćmy jednak do najnowszego raportu i podanej – po raz pierwszy w historii – listy krajów, które najhojniej wsparły w 2021 r. „fundusz świętego Piotra”. Watykan wymienił 10 krajów, uwzględniając wysokość wpłat łącznie diecezji i donatorów prywatnych. Są to:
1. USA – 13 mln euro
2. Włochy – 5 mln euro
3. Niemcy – 2,3 mln euro
4. Korea – 1,4 mln euro
5. Francja – 1,2 mln euro
6. Hiszpania – 0,9 mln euro
7. Brazylia – 0,9 mln euro
8. Irlandia – 0,8 mln euro
9. Czechy – 0,6 mln euro
10. Kanada – 0,4 mln euro
Pozostałe – 6,5 mln euro
Oczywiste jest, że o miejscu w rankingu decydowała zarówno zamożność społeczeństwa, jak też wielkość kraju, a dokładniej – liczba katolików: w USA jest ich ok. 70 mln, w Brazylii dwa razy więcej. Gdy podzielimy podane kwoty przez liczbę osób ochrzczonych w Kościele katolickim, otrzymamy średnią wpłatę na jednego deklaratywnego katolika. Wówczas ranking wyglądałby zgoła inaczej.
1. Czechy (0,99 mln katolików) – 0,60 euro / osobę
2. Korea (5,8 mln katolików) – 0,24 euro / osobę
3. Irlandia (3,7 mln katolików) – 0,21 euro / osobę
4. USA (70,4 mln katolików) – 0,18 euro / osobę
5. Niemcy (22,6 mln katolików) – 0,1 euro / osobę
6. Włochy (57 mln katolików) – 0,09 euro / osobę
7. Hiszpania (32,3 mln katolików) – 0,03 euro / osobę
8. Kanada (12,8 mln katolików) – 0,03 euro / osobę
9. Francja (47 mln katolików) – 0,02 euro / osobę
10. Brazylia (140 mln katolików) – 0,006 euro / osobę
Czy Polacy żałują papieżowi?
Pierwsze miejsce naszych południowych sąsiadów zaskakuje. Wyjątkowa hojność stosunkowo niewielkiej wspólnoty katolików (10,3 proc. społeczeństwa) będzie z pewnością tematem analiz i interpretacji. Zaskakujący jest też brak na liście Polski, kraju niemałego i w zdecydowanej większości katolickiego.
Zobacz także: WATYKAŃSCY BANKIERZY I PAPIESKA RĘKA SPRAWIEDLIWOŚCI. Surowe wyroki wydał watykański sąd w sprawie finansowych malwersacji w Instytucie Dzieł Religijnych >>>>
Mały Rocznik Statystyczny podaje, że w 2021 r. za katolików uważało się 32,4 mln Polaków (84,8 proc. populacji). O wysokość polskiej wpłaty zapytałem Sekretariat Episkopatu Polski – gdy otrzymamy odpowiedź, podamy dokładną kwotę. W każdym razie, brak Polaków w wykazie oznacza, że w 2021 r. polski wkład w świętopietrze musiał być mniejszy niż 0,4 mln euro (co daje mniej niż 5 groszy na jednego katolika). Nawet jeśli przyjmiemy, że tzw. dominicantes, czyli osób uczęszczających co niedzielę do kościoła jest w Polsce 8,7 mln (26,82 proc. społeczeństwa), to wciąż jesteśmy poniżej 20 groszy na osobę. Czy Polacy aż tak bardzo żałują papieżowi?
Jeden z pracowników Sekretariatu Stanu, poproszony o komentarz, przestrzega przed spekulacjami na temat szczodrobliwości katolików w oparciu o opublikowane dane. Zapewnia, że Watykan nie analizuje przyczyn niższych wpłat w tym czy innym kraju, mając świadomość zróżnicowanej sytuacji ekonomicznej. I wierzy, że przekazane kwoty są zgodne z rzeczywistym rozmiarem przeprowadzonych w świątyniach zbiórek, bo trudno kogokolwiek (np. proboszczów) podejrzewać o nieuczciwość w rozliczaniu kwest.
Zobacz także: ŚMIERĆ KARD. SODANO KOŃCZY EPOKĘ KURII KUNKTATORSKIEJ I PRZEŻARTEJ KORUPCJĄ. CZY BEZPOWROTNIE? >>>>
Ale przypomina też, że ofiary zebrane z okazji uroczystości świętych Piotra i Pawła powinny być przekazywane wyłącznie na konto świętopietrza i nie można nimi opłacać innych obowiązkowych danin na rzecz Watykanu: np. składki z okazji Światowego Dnia Misyjnego, wielkopiątkowej zbiórki na Ziemię Świętą czy – wymaganych przez kan. 1271 Kodeksu Prawa Kanonicznego – ofiar na działalność Stolicy Apostolskiej.",EDWARD AUGUSTYN,20.06.2022,https://www.tygodnikpowszechny.pl/polscy-katolicy-w-ogonie-listy-darczyncow-175510
32,ZBUDOWANE NA KRZYWDZIE. WŁADZA WYSIEDLA LUDZI PRZEZ CPK,Przygotowując Centralny Port Komunikacyjny rząd zagwarantował sobie ustawową przewagę nad lokalnymi społecznościami. Tak nie mogą wyglądać wywłaszczenia w demokratycznym państwie.,"Przed godziną 23 dzwoni telefon. W słuchawce poznaję znajomy mi już głos. „Halo! Rozmawialiśmy wczoraj o Solinie. Tata nie udzieli wywiadu, nawet nie pytałem. Zdecydowałem sam” – mówi pan Stanisław i kontynuuje: „Lata temu był pytany o zaporę i rozkleił się. A myśmy nie wiedzieli wcześniej, że oni tam w ogóle żyli, że ja miałem się tam urodzić, ale tego roku nas wysiedlono. Pan wie... to już nie na jego nerwy. On to przeżył”. Przytakuję ze zrozumieniem, dla 90-letniego człowieka, znajdującego się u kresu życia, wspomnienia sprzed ponad 50 lat mogą być wyjątkowo bolesne. „On to przeżył” – brzmiały mi w uszach słowa, które zazwyczaj słyszy się z ust ocalonych.
Historia ta przypomniała mi się 27 czerwca, podczas kulminacji protestów przeciwko budowie Centralnego Portu Komunikacyjnego. Mieszkańcy terenów przeznaczonych pod CPK dotarli wtedy pod warszawską siedzibę spółki. Wśród haseł mocno wybrzmiały słowa mężczyzny zaczepionego przez ­telewizyjnego reportera. „Tam się urodziłem 67 lat temu, tam spędziłem całe swoje życie i teraz jestem wyrzucany. Nie jesteśmy już w stanie w takim wieku odbudować wszystkiego od podstaw” – tłumaczył.
Wywłaszczenia nie są wyłącznie procesem rozpiętym pomiędzy gospodarką i ekonomią. Dla mieszkańców ziem przeznaczonych pod kluczowe inwestycje to proces głęboko tożsamościowy, dotykający ich emocji, wspomnień, historii rodu, poczucia przynależności, wolności wyboru. Staje się więc sprawą życia i śmierci.
Traktowani z góry
Jednym z założycieli społecznego komitetu przeciwko CPK jest 70-letni Tadeusz Szymańczak z gminy Teresin. – Mieszkamy tu od trzech pokoleń. Przejąłem gospodarstwo od rodziców w latach 70. Przez ten czas postawiliśmy z żoną niemal każdy budynek. To nie tylko pieniądze, ale czas i ogromny sentyment. Każdy spaw jest nasz – wskazuje na dach. Jego gospodarstwo ma 83 hektary.

Tadeusz Szymańczak podczas protestu przeciwko budowie CPK, Warszawa, 7 lipca 2022 r. / ARCHIWUM PRYWATNE
W 1981 r. Tadeusz Szymańczak brał udział w rolniczych strajkach Solidarności w Bydgoszczy, za co internowano go w stanie wojennym. Po upadku komunizmu przez krótki czas był również posłem na Sejm RP I kadencji. – Broniliśmy demokracji, walczyliśmy ramię w ramię, a teraz tak nas państwo traktuje. Przyjeżdżają panowie z CBA w garniturach i grożą wywłaszczeniem wbrew naszej woli oraz pozwami za utrudnianie budowy. Na krzywdzie ludzkiej nie buduje się dobra dla Polski – mówi rozgoryczony. Czują się osaczeni, opuszczeni i zastraszeni, a incydenty, takie jak np. wtargnięcia geodetów bez odpowiednich zezwoleń, nagrywają telefonami.
Wysiedlenia obejmą 8 tys. osób, 1250 domów, 750 gospodarstw, 3 domy pomocy społecznej i prawie 300 firm. Są to szacunkowe dane dotyczące lokalizacji samego tylko portu lotniczego. Nie uwzględniają utworzenia siatki dodatkowych korytarzy kolejowych prowadzących do CPK, która obejmie tak odległe tereny jak Podkarpacie. Dlatego ludzie protestują nawet w podrzeszowskiej Jasionce.
Mieszkańcy Baranowa i okolic rozumieją, że budowa dużego międzynarodowego lotniska w Polsce jest konieczna, gdyż Okęcie stało się niewydolne i uciążliwe dla tysięcy mieszkańców stolicy. W jednej z ekspertyz przesłanych przedstawicielom rządu zaproponowali, by to Modlin stał się planowanym europejskim hubem lotniczym. – Rozbudowa Modlina byłaby tańsza, a rozszerzenie lotniska w kierunku północnym nie spowodowałoby konieczności wywłaszczeń na taką skalę, jak planowana obecnie u nas. Taki zresztą był pierwotny zamysł budowy Modlina, czyli odciążenie stolicy – opisuje złożoną kontrpropozycję Tadeusz Szymańczak. Mieszkańcy nie otrzymali jednak żadnej odpowiedzi.
Ustawa o wywłaszczeniach w teorii ma chronić również mieszkańców terenów przeznaczonych pod wysiedlenia. W praktyce jednak wystarczy decyzja administracyjna i udowodnienie przed sądem, że inwestycja jest strategiczna dla państwa, by uzyskać na niekorzyść właściciela gruntu prawomocny wyrok z rygorem natychmiastowej wykonalności. Inwestycje realizowane przez rząd wspierają dodatkowo specustawy, wzmacniające pozycję państwa kosztem samorządów oraz praw obywateli. Nie inaczej jest w przypadku CPK.
Ustawę o budowie megalotniska przegłosowano już w 2018 r., a w sierpniu 2022 r. doczekała się nowelizacji, którą właśnie podpisał prezydent. W ramach ostatniej zmiany dodatkowe prerogatywy zyskał wojewoda, który może teraz przekształcać tymczasowy plan zagospodarowania terenu na wniosek pełnomocnika rządu. Nowe przepisy dają również uprawnienia spółce CPK do czasowego zajmowania nieruchomości na potrzeby badań i pomiarów – bez zgody właścicieli. Dzięki nim możliwa będzie realizacja prac jeszcze przed wydaniem pozwolenia na budowę. Niektóre mogą się rozpocząć na terenach, które nie mają jeszcze jasno ustalonego statusu, zamieszkanych wciąż przez ludzi, którzy nie godzą się na opuszczenie domów. To będzie rodziło kolejne napięcia.
Kłótnie o wyceny
Specustawa o CPK precyzuje warunki wywłaszczeń, co budzi największy lęk mieszkańców. Zaczną się one w chwili, gdy decyzja o lokalizacji lotniska stanie się ostateczna, a odpowiednie wpisy pojawią się w księgach wieczystych i katastrze nieruchomości. Procedura przewiduje zaledwie 120 dni na opuszczenie domu od momentu dostarczenia ­właścicielowi decyzji administracyjnej. Od tego momentu ma on tylko dwa tygodnie, aby powiadomić spółkę CPK o wyborze formy rozliczenia, przyjmując ­nieruchomość zastępczą lub odszkodowanie w trybie negocjacji. Potem, w ciągu kilku tygodni pojawi się rzeczoznawca, który wyceni aktualną wartość majątku.
Mieszkańcy wskazują, że będzie on wyznaczony przez CPK, więc trudno mówić o jego niezależności i równości szans. Jeśli się zgodzą, może minąć wiele miesięcy, nim otrzymają pieniądze. Sprzeciw oznacza powództwo w sądzie, które wydłuży ten okres. W tym czasie nowe mieszkanie muszą znaleźć sobie sami, a władze samorządowe już teraz alarmują, że nie będą w stanie pomóc. – Tracę jednocześnie dom, ziemię i pracę. Jak w trzy miesiące przenieść wszystko i odzyskać klientów? A pola i plony? – mówi Tadeusz Szymańczak i pokazuje aktualne szacunkowe wyceny, jego zdaniem zaniżone niemal czterokrotnie.
Obawy co do niesprawiedliwej wyceny potwierdził podczas wysłuchania w Senacie mec. Mirosław Ochojski, prawnik specjalizujący się w wywłaszczeniach. Przeprowadził analizę wartości istniejącej realnie stadniny w oparciu o specustawę dotyczącą CPK. Jego zdaniem, gdyby przyjąć rządową propozycję, za grunty i budynki właściciel mógłby liczyć na odszkodowanie w wysokości zaledwie 572 tys. zł, i to z premią za szybkie opuszczenie terenu. Przyjmując normy Banku Światowego, wartość stadniny wynosi jednak aż 2,4 mln zł. Nawet stosowana powszechnie w Polsce metoda odtworzeniowa wypada korzystniej i zakłada ponad 1,7 mln zł.
Poza tym szaleje inflacja, więc pieniądze uzyskane dzisiaj mogą stać się za kilkanaście miesięcy niewystarczające, by odtworzyć gospodarstwo, co zresztą może potrwać kilka lat. Wakacji od kredytów też nikt wywłaszczonym nie da.
W zeszłym roku Tadeusz Szymańczak trafił na SOR z objawami przypominającymi COVID-19. Badania wykluczyły zakażenie. W trybie nagłym przyjęto go na oddział kardiologiczny, gdzie potwierdzono zatorowość płucną. Lekarka zasugerowała, że to wynik długotrwałego stresu. – Obiecałem dbać o siebie, ale już trzy godziny po wypisie ze szpitala brałem udział w nadzwyczajnej sesji rady gminy w Baranowie. Jak się nie denerwować, kiedy dorobek trzech pokoleń jest niszczony – opowiada.
Problemy zdrowotne ma nie tylko on. – Młodzież zapada na depresję. Córka sąsiadów boi się iść na studia, bo jej dom stoi na trasie kolei. Nie wie, czy będzie miała gdzie wracać. To są dramaty. Ja byłem u psychiatry, przepisał mi lek – przyznaje 70-latek. – Ostatnio mój 5-letni wnuczek zapytał mnie: „Dziadku, gdzie zamieszkamy, jak nas już wyrzucą?”. Nie wiedziałem, co odpowiedzieć. Na zewnątrz tego nie pokazuję, ale mam uczucia. Oczy mi się zaszkliły, odwróciłem się i wyszedłem bez słowa. Do dzisiaj mam wyrzuty sumienia. Nie wiem, czy się dobrze zachowałem. Dzieci są wrażliwe – łamie mu się głos.
Rozdrapane rany
Zaledwie 25 lat temu przez Polskę przetoczyła się powódź tysiąclecia. Dla wszystkich było jasne, że w perspektywie najbliższych lat trzeba będzie przeprowadzić szereg kluczowych inwestycji, aby do podobnej sytuacji nigdy już nie doszło. Na celowniku znalazła się Odra i jej dopływy. Jednym z największych wyzwań była budowa zbiornika Racibórz Dolny, która wymagała całkowitej likwidacji wsi Nieboczowy i Ligota Tworkowska. Ta historia doprowadziła mnie do Sławomira Stanowskiego, 29-letniego śląskiego historyka, który doskonale zna bliższe i dalsze dzieje tych ziem. Ja jednak pytam go, co zostało w jego pamięci z czasu, gdy sam był dzieckiem.
– Gdy wylała Odra w 1997 roku, miałem niecałe cztery lata. Pamiętam wodę, pływanie łódką po własnym podwórku i dramat zalanych ludzi – wspomina. To właśnie wtedy reaktywowano pomysł sprzed lat, aby utworzyć tamę i zbiornik w tym miejscu. – Wychowałem się tu, więc są to trudne dla mnie wspomnienia. Młody człowiek patrzący, jak wioska stopniowo umiera... Coś zostaje w głowie na zawsze – mówi szczerze.
Na początku zawiązał się wśród mieszkańców komitet obrony wsi. Z czasem przekształcił się w komitet jej odtworzenia. Powódź z 2010 r. w znacznym ­stopniu przyspieszyła realizację inwestycji. Jedni wyprowadzili się od razu, inni zwlekali do końca, aż na polach, gdzie kiedyś rosła kukurydza, zostanie odtworzona ich wieś. Kilka warunków nie podlegało negocjacjom. Przeniesiony miał zostać cmentarz, kościół, remiza i boisko. – Było ważne, czy ich świątynia przetrwa. Własnymi rękami w latach 30. ją budowali, chrzcili tam dzieci, brali śluby, żegnali zmarłych. Dla nich w tym miejscu wszystko się zaczynało i kończyło – wyjaśnia mi Stanowski.
Przeniesienie cmentarza wymagało jednak ekshumacji zwłok. Uczestniczyć w nich musiały obowiązkowo rodziny. Na pewno łatwiej było tym, którzy pochowali bliskich w latach 90., bo ciała się już rozłożyły. Gorzej, gdy ktoś zmarł w ostatnich latach i wykopywano zwłoki w złym stanie. To trudne momenty, które na pewno zostaną zapamiętane. W sumie przeniesiono 632 groby, a w prasie pisano, że była to „największa ekshumacja w historii Polski”.
– Byłem już na studiach, ale jednocześnie żyłem tym, że buduje się miejsce, w którym będę mieszkał. Zawsze chciałem wrócić do tej fajnej społeczności. Nigdy nie pasował mi los „słoika” w dużym mieście – wyznaje Stanowski. Ostatecznie nie wyprowadzili się do nowo odtworzonej wsi, ale wybudowali dom na własnym polu w okolicy.
Niektórzy mieszkańcy wciąż jeżdżą do dawnej miejscowości zobaczyć pozostałości ulic. Stanowski raczej tego nie robi. – Czasem lepiej zapamiętać miejsce takim, jakim chce się je pamiętać, zamiast chodzić i rozdrapywać rany – wyjaśnia.
Mieszkańcom, mimo oporu przed wyprowadzką, pomagało zrozumienie, że budowa zbiornika ma dać ludziom bezpieczeństwo. – Tyle jest ludzkiej tragedii w tej historii, ile radości, że dalej możemy żyć – podsumowuje Sławomir Stanowski.
Jak budować dobro
Niewielu dzisiaj żyje tych, którzy jeszcze pamiętają, jak się mieszkało w dolinie Sanu przed jej zalaniem i utworzeniem sztucznego Jeziora Solińskiego. O tym, co przeżyli, opuszczając swoje domy, opowiadają gorzkie historie, snute już tylko przez ich dzieci lub wnuki. Do starszych bardzo trudno dotrzeć. Mają traumę, po latach wciąż czują się winni zdrady miejsc, które opuścili.
Zygmunt Podkalicki wspominał na łamach regionalnych „Nowin”: „Domy trzeba było rozbierać we własnym zakresie, a plac zostawić czysty. Nie wszyscy jednak mieli odwagę. No bo jak? Własne gniazdo burzyć? Serce pęka. Tam tylko wielka głębia, a ja ciągle widzę swój dom. 400 metrów od brzegu, palcem mogę wskazać i się nie pomylę!”. Jego kuzyn Tadeusz dodawał: „Nigdy nie przestałem żałować Soliny z mojej młodości, ale też z czasem zrozumiałem, że wzniesienie zapory było uzasadnione. Stary już jestem, ale gdyby nagle wypuścili wodę, wróciłbym. Tam była ziemia czarna, przyjazna”.
Pobliską cerkiew rozebrano i przeniesiono, ale rozkradziona nie ocalała w całości. Kościół w Wołkowyi wysadzono wraz z wyposażeniem. W trumnach wywożono jabłka i plony.
Podobny los kilka lat wcześniej spotkał mieszkańców Zarzecza, Tresnej, Zadziela i Starego Żywca, którzy jeszcze długo przychodzili oglądać spokojną taflę Jeziora Żywieckiego, górującą nad ich zatopionymi wioskami. W 2012 r. jezioro wyrzuciło na brzeg XIX-wieczne drewniane tabernakulum – okruch dawnego tętniącego w tym miejscu życia.
W powojennej, komunistycznej Polsce wywłaszczenia kojarzyły się fatalnie. W demokratycznej ojczyźnie też nie sposób ich uniknąć, ale pozostaje wrażenie, że wciąż nie zadbano o ludzką twarz tego procesu. Tak, by dotknięci nim ludzie nie mieli poczucia bycia nieważnymi i niszczonymi przez państwo, które nie rozumie, że wartość ziemi wyznacza nie tylko jej położenie i przeznaczenie, ale też włożona w nią praca, osobista historia i relacje. A więc coś bardzo istotnego dla tożsamości małych ojczyzn. Odbieranie ludziom poczucia bezpieczeństwa, i to w tak niespokojnych czasach, może zdruzgotać ich psychikę. Tym ludziom w walce o odszkodowania częściej chodzi o poczucie elementarnej sprawiedliwości niż o zysk. O świadomość, że nie są bezradni w starciu z państwem.
Współczesny świat zmusza nas do przekształceń krajobrazu, do brania udziału w cywilizacyjnym wyścigu, jeśli chcemy zachować konkurencyjność i wysoki poziom życia. Żadnego dobra nie da się jednak zbudować na krzywdzie. Czy po Wołkowyi, Nieboczowach i Baranowie przyszedł czas, by o swój los zaczęli się bać mieszkańcy Sierosława, w którym właśnie potwierdzono obecność złóż gazu? Jeśli nic nie zmieni się w prawie i sposobie jego egzekwowania, będziemy świadkami coraz bardziej dramatycznych procesów degradacji środowiska i lokalnych społeczności w Polsce.©",SZYMON ŻYŚKO,05.09.2022,https://www.tygodnikpowszechny.pl/zbudowane-na-krzywdzie-wladza-wysiedla-ludzi-przez-cpk-178333
33,"SZCZEPIENIA, DYPLOMACJA I EWANGELIA","Oświadczeniu szefa KEP nie można odmówić kunsztu dyplomatycznego: daje alibi wobec zarzutów o bierność Kościoła, ale nie skłania tych, którzy się wahają, do zmiany decyzji.","Wiszące jeszcze gdzieniegdzie plakaty z uśmiechniętymi celebrytami i hasłem „ostatnia prosta” to smutny komentarz do przedwczesnego optymizmu rządu. Dotychczas 40 proc. Polaków przyjęło dwie dawki szczepionki przeciw COVID-19, a skuteczną ochronę przed ciężkim przebiegiem choroby w przypadku zakażenia dominującym w Europie wariantem Delta daje tylko pełne zaszczepienie. Już nawet minister zdrowia Adam Niedzielski nie wyklucza, że czwarta fala zacznie się w lecie.
W zeszłym tygodniu Niedzielski spotkał się z sekretarzem generalnym KEP bp. Arturem Mizińskim. Wskazał, że akcji szczepień „potrzebny jest nowy impuls”, a „autorytet Kościoła mógłby bardzo w tym pomóc”. Hierarchowie wzięli sobie tę prośbę do serca: szef KEP abp Stanisław Gądecki wydał oświadczenie. Wskazuje w nim jako wzór papieża, który „nie tylko sam się zaszczepił, ale wielokrotnie apelował o szczepienie się”. Czytamy też, że „Kościół (...) wspiera edukacyjne i informacyjne inicjatywy społeczne i publiczne, których celem jest zwiększenie świadomości wiernych”, a także „wspiera wszystkich, którzy podejmują decyzję o zaszczepieniu się”. Nigdzie nie pada jednak prosta zachęta: zróbcie to. Arcybiskup uznał natomiast za stosowne podkreślić, że „zgodnie z Notą Kongregacji Nauki Wiary (…) »szczepienie nie jest, co do zasady, obowiązkiem moralnym«”.
Wątpliwości co do moralnych obowiązków chrześcijanina nie ma natomiast kard. Kazimierz Nycz. Do proboszczów swojej diecezji rozesłał list wojewody Konstantego Radziwiłła z prośbą o zachęcanie wiernych do szczepień. Według kardynała wezwanie to „wiąże się z odpowiedzialnością za zdrowie społeczne w duchu piątego przykazania Bożego”. „Kościół Warszawski apeluje o podejmowanie akcji szczepień dla dobra całej społeczności” – podkreślił hierarcha.
Oświadczeniu szefa KEP nie można odmówić kunsztu dyplomatycznego: daje alibi wobec zarzutów o bierność Kościoła, ale nie skłania tych, którzy się wahają, do zmiany decyzji. Może być też łatwo użyte przez ludzi, którzy podają w wątpliwość dowody naukowe. Pytanie, na ile przystaje do chrystusowego „tak, tak, nie, nie” i ilu księży po jego lekturze zachęci wiernych do wizyty w punkcie szczepień.©℗",MACIEJ MÜLLER,12.07.2021,https://www.tygodnikpowszechny.pl/szczepienia-dyplomacja-i-ewangelia-168374
34,KATOLICKI FAKE NEWS W TWOIM DOMU,,"Trzeba sprzeciwiać się fałszywym informacjom na temat pandemii i szczepionek – mówił Franciszek podczas spotkania z przedstawicielami konsorcjum Catholic Fact-Checking, które od marca 2021 r. dementuje na swoich stronach fake newsy z katolickich mediów (np. o produkowaniu szczepionek z abortowanych płodów czy modyfikacji genomu osób zaszczepionych).
Nie chodzi o to – tłumaczył papież – by za dezinformacje, uproszczenia i spiskowe teorie obwiniać tych, którzy je szerzą z niewiedzy i strachu. Ale trudno usprawiedliwiać osoby, organizacje i media, które manipulują faktami dla zysku – ekonomicznego lub politycznego.
W Polsce do walki z fake newsami przystąpiono już następnego dnia po papieskim przemówieniu. Podczas sympozjum „Oblicza pandemii”, zorganizowanego przez Akademię Kultury Społecznej i Medialnej w Toruniu, pod patronatem Radia Maryja, Telewizji Trwam i „Naszego Dziennika”, można było usłyszeć, że największym oszustwem jest sama pandemia, wymyślona przez media i koncerny farmaceutyczne, „preparaty genetyczne, zwane szczepionkami”, przyczyniły się do śmierci setek osób, a maseczki niszczą dzieciom mózgi. Jak również, że rządy i koncerny blokują informacje niezależnych ekspertów (np. prelegentów sympozjum) o skutecznych metodach walki z wirusem, leczenia COVID-19 i organizacji systemu ochrony zdrowia. „Kluczowym staje się pytanie, komu wierzyć i komu zaufać, kto mówi prawdę, a kto tego nie robi” – mówiła, zachęcając do udziału w sympozjum, dyrektorka Centrum Monitoringu Wolności Prasy SDP. Przynajmniej z tym się zgódźmy. Bo, jak mawiał już pan Zagłoba, czasem sam diabeł się w ornat ubiera i ogonem na mszę dzwoni. ©℗",EDWARD AUGUSTYN,31.01.2022,https://www.tygodnikpowszechny.pl/katolicki-fake-news-w-twoim-domu-170516
35,KRECIA ROBOTA BISKUPA,"Przewodniczący Zespołu Ekspertów Konferencji Episkopatu Polski ds. Bioetycznych wydał etyczną opinię na temat szczepień, która sama w sobie jest nieetyczna. Wmawia bowiem szczepiącym się osobom winę moralną, której nie ma.","Bp Józef Wróbel SCJ, przewodniczący Zespołu Ekspertów Konferencji Episkopatu Polski ds. Bioetycznych, ogłosił we środę 14 kwietnia swoje stanowisko w sprawie korzystania ze szczepionek przeciw Covid-19 firm AstraZeneca i Johnson&Johnson. Główna teza jest taka: katolicy nie powinni godzić się na szczepienie tymi szczepionkami, gdyż użycie w ich produkcji komórek z linii komórkowych zapoczątkowanych przez komórki pochodzące z płodów, „budzi poważny sprzeciw moralny”, a istnieją inne szczepionki, „które nie budzą wiążących sumienie zastrzeżeń moralnych” (chodzi o szczepionki firm Pfizer i Moderna).
Powiedziawszy to, bp Wróbel zastrzegł, że nie jest to jednak ostateczna ocena moralna w kwestii ewentualnego korzystania ze szczepionek firm AstraZeneca i Johnson&Johnson. „Trzeba bowiem pamiętać – dodał – że wierni, którzy nie mają możliwości wyboru innej szczepionki i są wprost zobligowani określonymi uwarunkowaniami (np. zawodowymi, posłuszeństwa w ramach określonych zespołów, struktur, urzędów, służb, dla których przeznaczono właśnie te szczepionki), mogą z nich skorzystać bez winy moralnej”.
Innymi słowy, grupy zawodowe zaszczepione którąś z powyższych szczepionek poza kolejnością – jak nauczyciele, czy pracownicy służb publicznych – mogą w opinii biskupa czuć się bez winy. Powstaje jednak pytanie: co z innymi osobami, np. należącymi do grup rocznikowych wyszczepianych po kolei?
Z powyższego cytatu wynika, że katolicy, którzy nie spełniają warunku bycia zobligowanymi „określonymi uwarunkowaniami (np. zawodowymi, posłuszeństwa w ramach określonych zespołów, struktur, urzędów, służb, dla których przeznaczono właśnie te szczepionki)”, powinni odmawiać zaszczepienia szczepionką firm AstraZeneca lub Johnson&Johnson, gdyż jeśli tego nie zrobią, zaciągną winę moralną.
Zauważmy najpierw, że jest to niezgodne ze stanowiskiem Kongregacji Nauki Wiary, która w ogłoszonej 21 grudnia 2020 r. nocie, zaakceptowanej przez papieża Franciszka, nie podała żadnych dodatkowych warunków „godziwego zaszczepienia się”. Kiedy z różnych powodów nie są dostępne szczepionki przeciwko Covid-19 „etycznie nieskazitelne”, jest „moralnie akceptowalne” zaszczepienie się za pomocą tych, które używają linii komórkowych od płodów pozyskanych w wyniku aborcji – stwierdza Kongregacja, tłumacząc, że powodem takiej zgody jest to, iż współpraca w złu aborcji w przypadku tych, którzy się szczepią, jest „odległa” i moralny obowiązek unikania jej „nie jest wiążący”.
Od biskupa można by oczekiwać raczej głosu zbieżnego z wypowiedziami Watykanu. Nie w tym jednak tkwi zgroza, którą wzbudza stanowisko bp. Wróbla. W sytuacji, kiedy trzecia fala pandemii zbiera coraz bardziej śmiertelne żniwo (liczba zgonów odnotowywanych codziennie zbliża się do 1000), sugerowanie ludziom powodowanej szczepieniem się winy moralnej, której faktycznie nie ma, jest działaniem wysoce nieodpowiedzialnym. Zwłaszcza, że to woda na młyn ruchu antyszczepionkowego, który w Polsce coraz bardziej się wzmaga i grozi storpedowaniem całej akcji szczepionkowej. Czy rzeczywiście Episkopat chce wziąć za taki scenariusz współodpowiedzialność?
CZYTAJ TAKŻE:
Szczepionek i aborcji nie łączy moralna więź – czym są linie komórkowe
Koronawirus i COVID-19 – serwis specjalny",ARTUR SPORNIAK,14.04.2021,https://www.tygodnikpowszechny.pl/krecia-robota-biskupa-167150
36,JAK WSPIERAĆ W PARAFII,"„Idea Wspólnot Pomocy sprawi, że jej autorzy będą na pewno krócej w czyśćcu, bo to fantastyczny pomysł” – tak chwali w internecie ten pomysł znany z działalności charytatywnej ks. Mieczysław Puzewicz z Lublina.","Liderzy specjalizujących się w działaniach pomocowych Fundacji Most Solidarności, warszawskiego KIK-u oraz Fundacji Pracownia Badań i Innowacji Społecznych Stocznia – Marta Titaniec, Jakub Kiersnowski i Kuba Wygnański – zaproponowali parafiom wsparcie w inicjowaniu i koordynowaniu pomocy osobom potrzebującym podczas epidemii COVID-19.
Chodzi o zbudowanie trwałej, możliwie gęstej sieci lokalnych wspólnot pomocy opartych na parafii, która miałaby łączyć potrzebujących (zagrożonych, izolowanych, samotnych, ubogich) z wolontariuszami i instytucjami gotowymi nieść im pomoc materialną, psychologiczną czy duchową. Wspólnoty pomocy zapewnią m.in. procedury, wzory umów z wolontariuszami oraz środki ochrony osobistej dla zaangażowanych we wspieranie innych.
W akcję włączyły się już niektóre parafie w stolicy, poparł ją metropolita warszawski kard. Kazimierz Nycz. Więcej informacji na wspolnotypomocy.pl ©℗",ARTUR SPORNIAK,13.04.2020,https://www.tygodnikpowszechny.pl/jak-wspierac-w-parafii-163052
37,JAKBY WSZYSTKO OD CIEBIE ZALEŻAŁO,"Jeśli głosimy szacunek dla ludzkiego życia „od poczęcia do naturalnej śmierci”, to chodzi nie tylko o aborcję i eutanazję, ale o całe życie, od początku do naturalnego końca. Dlatego nie rozumiem powściągliwości w wypowiedziach nas, duchownych, na temat szczepionki przeciwko COVID-19.","Bo papież Franciszek jest w sprawie szczepień jednoznaczny: „Nie wiem – powiada – dlaczego dziś ktoś mówi, że szczepionka przeciw koronawirusowi jest niebezpieczna. Jeśli lekarze przedstawiają ją jako coś dobrego, co nie stanowi specjalnego zagrożenia, to czemu jej nie przyjąć?”. W tym samym wywiadzie dla włoskiej telewizji TG5 dodał: „Wszyscy powinni się zaszczepić. To konieczny wybór etyczny, to nie jest kwestia wątpliwości, rozważań argumentów przeciw. W grę wchodzi także zdrowie i życie innych”.
Oczywiście w sprawach szczepień żaden papież nie jest nieomylny, tu nade wszystko liczą się oceny specjalistów.
Tymczasem jest i druga skrajność. Na YouTubie można obejrzeć nagraną przez Telewizję Chrystusa Króla w Chicago rozmowę ze znanym księdzem, rekolekcjonistą, autorem wielu książek, przedstawionym słuchaczom jako autorytet moralny. O pandemii mówi on jako o „pandemonium”, czyli dziele demonów: „Pobożne baranki mówią: są szczepionki, wszystko idzie do normalności. Nie zobaczymy normalności. Są nowe wirusy i nowe idee. To jest panowanie demona. Ciemność ogarnęła świat, ogarnęła Kościół”. A o Kościele: „Jako Kościół stoimy z otwartą buzią – myśmy się pogubili, kościoły zamknięte i udajemy, że wszystko jest dobrze, albo współpracujemy z tymi, którzy rozkładają świat”. Jest też o winie „rządzących Kościołem”, którzy nie dostrzegli zbliżającej się katastrofy. Co jego zdaniem powinny zrobić władze Kościoła? Mówić o śmierci, grzechu i wyborze między nawróceniem a karą indywidualną i zbiorową. Jedynym ratunkiem, według prelegenta, może być wstawiennictwo Matki Boskiej.
Św. Ignacy Loyola zalecał: „Módl się tak, jakby wszystko zależało od Boga, a pracuj tak, jakby wszystko zależało od ciebie”. Kościół się tego trzyma. 23 grudnia 2020 r. ukazał się dokument określający Stanowisko Zespołu Ekspertów ds. Bioetycznych Konferencji Episkopatu Polski dotyczące szczepionek. Dokument ten, traktujący o wszelkich szczepionkach, „zwraca uwagę na ich wymiar moralny oraz na rozpowszechniane opinie [tzw. antyszczepionkowców – AB] niosące ze sobą aspołeczne skutki...”. A mówiąc o szczepionkach przeciwko COVID-19, realistycznie stwierdza, że „z jednej strony nie brak przekonania co do konieczności ich stosowania (…), z drugiej strony szerzą się sprzeciwy. Niektóre z nich są motywowane zastrzeżeniami etycznymi, inne zdają się związane z teoriami »spiskowymi« lub mitami”. (…) Niektóre z nich dokument uznaje „za zdecydowanie nieodpowiedzialne i pozbawione podstaw naukowych”. Krótko mówiąc, Zespół Ekspertów KEP przeciwstawia się irracjonalnym obawom przed szczepieniami przeciw COVID-19. Wybór pozostawiając świadomości każdego.
CZYTAJ TAKŻE
DAWKA NADZIEI: Od kilku tygodni szczepionki trzech producentów: Pfizera, Moderny i AstraZeneca, podawane są w Europie milionom osób. Co dziś o nich wiemy? >>>
Piszę o tym, bo martwią mnie postawy duchownych i świeckich w rodzaju wyżej wspomnianego, rzucające się w oczy, lecz na szczęście marginalne i niesłusznie odczytywane jako postawa Kościoła. W niej tak bardzo wyeksponowana jest pierwsza część mądrej zasady ignacjańskiej („jakby wszystko zależało od Boga”), że druga („pracuj, jakby wszystko zależało od ciebie”) znika z pola widzenia. A przecież to nie demony sprowadziły na nas pandemię, lecz nasza niefrasobliwość, nieodpowiedzialność i ignorancja. Tak więc solidarny wysiłek ludzi w jej zwalczaniu okazał się najwłaściwszą reakcją na pandemię.
Owocem tego wysiłku są szczepionki. Dlatego po to, by o nich jak najwięcej wiedzieć, im właśnie, nie demonom, poświęcamy w tym numerze wiele miejsca. ©℗
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>",KS. ADAM BONIECKI,25.01.2021,https://www.tygodnikpowszechny.pl/jakby-wszystko-od-ciebie-zalezalo-166306
38,NA TERMINI BEZ ZMIAN,"Wczoraj karabinierzy spisali mnie na dworcu, ale gdy zapytałem, co mi zarzucają, nie potrafili odpowiedzieć – mówi kard. Konrad Krajewski, gdy pytam, jak wygląda pomaganie bezdomnym w czasach koronawirusa.","Nie złamaliśmy żadnych dekretów rządowych, policja nie może nam niczego zarzucić. Zresztą, mnie obowiązuje Ewangelia i jej logika – mówi kardynał. Jak co wtorek biały fiat ducato wyruszył z watykańskiej via Sant’Anna na dworzec Termini. Biednych trzeba nakarmić nawet, gdy w kraju epidemia. 
Przepis, zakazujący zgromadzeń, wydany przez władze państwowe, trzeba respektować. – Ale wystarczy trochę sprytu i życiowej mądrości – mówi papieski jałmużnik. Na przykład – przyjechać na dworzec godzinę wcześniej, aby zapobiec tworzeniu się kolejki. Gdy bezdomni – przyzwyczajeni, że akcja zaczyna się o 20.30 – zaczynali dopiero się schodzić, samochód już na nich czekał. Samo wydawanie posiłków też wyglądało inaczej: przedtem jedna osoba wydawała zupę, druga pieczywo, kolejne kawę, konserwy i kosmetyki. A wszystko to na ulicy. Wczoraj (i tak ma pozostać przez najbliższe tygodnie) wolontariusze kard. Krajewskiego spakowali suchy prowiant do foliowych worków (w każdym kanapka, dwa banany, jabłka i puszka tuńczyka), które wieczorem mogli szybko i sprawnie wydawać wprost z samochodu.
– Wszystko więc działa tak, jak dotąd – zapewnia kardynał. – Oprócz wydawania posiłków na ulicach, działają też nasze stołówki, choć – zgodnie z rozporządzeniem Watykanu – obiady i kolacje wydawane są tylko na wynos, by uniknąć zbierania się ludzi w jednym pomieszczeniu. Otwarte są też ubikacje i łaźnie. 
Kard. Krajewski zapewnia, że mimo zagrożenia epidemiologicznego nie przestanie wychodzić na ulice, by karmić bezdomnych i potrzebujących. – Robimy to w imieniu papieża, a on o „swoich biednych” nie zapomina. To też sygnał, byśmy nie myśleli w tym czasie tylko o sobie. Nie możemy zapominać o tych, którzy cierpią, którzy są samotni. To dla wszystkich bardzo trudny okres.
ZOBACZ TAKŻE: SERWIS SPECJALNY O KORONAWIRUSIE I COVID-19 >>>",EDWARD AUGUSTYN,11.03.2020,https://www.tygodnikpowszechny.pl/na-termini-bez-zmian-162536
39,TURYSTA CZY PIELGRZYM,"Bez księdza jako przewodnika, z indywidualnym programem, a nawet z niereligijnym motywem: pojawiają się nowe sposoby pielgrzymowania.","Jeszcze trzy lata temu wydawało się, że będzie tylko lepiej. Światowa Organizacja Turystyki w raporcie z 2019 r. podawała, że co roku do sanktuariów różnych wyznań pielgrzymowało około 300-330 milionów ludzi, notując przez dwie dekady wzrost rzędu 60-90 milionów. Aż nadszedł covid. Lourdes co roku odwiedzało około 6 milionów pielgrzymów, lecz w 2020 r. z przyjazdu do francuskiego sanktuarium zrezygnowało aż 95 proc. grup zorganizowanych, w efekcie przynosząc najgorszy sezon turystyczny w historii tego drugiego najpopularniejszego miasta na turystycznej mapie Francji. Podobna zapaść dotknęła Fatimę, do której w 2020 r. dotarło 1,4 miliona pielgrzymów – cztery razy mniej niż w roku poprzednim. Kryzys nie ominął i Jasnej Góry (spadek ponad czterokrotny), ale niską frekwencją charakteryzowały się właściwie wszystkie kierunki turystyki religijnej, niezależnie od wyznań i szerokości geograficznej. Jaka przyszłość czeka pielgrzymowanie?
Załamanie trendu
Choć zwiększone zainteresowanie pielgrzymkami przed pandemią uzasadniano narastającymi potrzebami duchowymi, to rzeczywistość bywała bardziej prozaiczna, a motywacje klientów pielgrzymkowych biur podróży zróżnicowane.
– Przed pandemią bardzo popularnym kierunkiem podróży była Ziemia Święta – mówi Rafał Jankowiak z biura podróży Misja Travel. – Izrael i Palestyna to kraje o ciekawych kulturach żydowskiej i arabskiej, z historią, w której przenikają się chrześcijaństwo, judaizm i islam. Mają wspaniałą kuchnię, piękne krajobrazy. Jeśli się uprzeć, to w Izraelu znajdzie się nawet stoki narciarskie. Jedyne wady z perspektywy polskiego turysty to ceny na miejscu oraz nieprzyjemne kontrole bezpieczeństwa – opisuje.
ZOBACZ TAKŻE:
MILCZENIE WĘDROWCÓW. O. Maciej Biskup: Jeśli pielgrzymuję nie po coś, tylko ze względu na Kogoś, już podczas drogi osiągam cel. Bo tęsknota już jest pewnym rodzajem bycia z osobą, której mi brakuje >>>>
Niebagatelną rolę w popularności Ziemi Świętej na turystycznej mapie świata odgrywało państwowe wsparcie turystyki. – Rząd Izraela uruchomił dopłaty dla linii lotniczych, płacąc za każdego pasażera dodatek w wysokości 60 dolarów. To zwiększało liczbę relatywnie tanich połączeń, które w przypadku Polski obsługiwało aż osiem lotnisk – podkreśla przewodnik.
Pandemia jednak zmieniła wszystko. Ziemia Święta, topowy kierunek turystyczny, został niemal na trzy lata wyłączony z ruchu. W 2021 r. do Izraela przybyło ponad 400 tys. turystów, a to nawet nie 10 proc. ruchu sprzed pandemii. Dramatyczne przełożenie tego zamrożenia podkreślali franciszkanie z Kustodii Ziemi Świętej. Informowali, że mieszkańcy Betlejem, gdzie aż 90 proc. obywateli utrzymuje się z turystyki, z uwagi na zawieszenie pielgrzymek musieli mierzyć się z ubóstwem.
Trudności dotknęły również inne regiony pielgrzymkowe. Jankowiak podaje przykład Medziugorje, do którego wyjazdy często uwzględniały zwiedzanie Chorwacji. W związku z obostrzeniami pandemicznymi przekraczanie granicy krajów stało się większym niż do tej pory obciążeniem, zrażając część potencjalnych klientów.
Sanktuaria po sąsiedzku
Po zluzowaniu obostrzeń pielgrzymi stopniowo zaczęli wracać do sanktuariów. W Lourdes początkowo była to tylko ludność lokalna (mieszkająca w promieniu 100 km), a następnie głównie mieszkańcy Francji. To sprawiło, że sanktuarium o międzynarodowej sławie stało się miejscem lokalnego ruchu turystycznego.
Na taki lokalny kierunek zwraca uwagę również Jankowiak, podkreślając, że coraz częściej do jego firmy przychodzą turyści zainteresowani zwiedzaniem polskich sanktuariów. – Dziś mamy ponowny wzrost liczby zakażeń i choć na razie Europa się nie zamyka, to widzę po swoich klientach zmianę nastawienia. Klienci, którzy nie mogli wyjechać w 2020 r., obecnie mogą wykorzystać ­vouchery, które dla nich wystawiliśmy. Jednak jest taka grupa, która żyje dziwnym przeświadczeniem, że w Polsce pandemii już nie ma, ale za granicą jak najbardziej się pochorują. To przestawia ich priorytety na turystykę krajową – informuje.
Na zjawisko krótkodystansowych podróży zwrócił uwagę też Franciszek Mróz, geograf z Uniwersytetu Pedagogicznego w Krakowie, przyglądając się wpływowi covid na pielgrzymki i turystykę religijną w pierwszym półroczu pandemii. Mróz przeprowadził badania terenowe na polskich odcinkach popularnej Camino de Santiago (Camino Polaco, Pomorska Droga św. Jakuba i Via Regia), z których wynika, że w porównaniu z 2019 r., w pierwszym roku pandemii ruch na polskich drogach pielgrzymkowych w miesiącach wakacyjnych nawet wzrósł. „Tysiące pielgrzymów, którzy planowali maszerować Drogą Świętego Jakuba, zmieniło plany i wybrało lokalne szlaki – krajowe bądź regionalne odcinki Camino ­de Santiago, lub też udali się innymi szlakami pielgrzymkowymi do pobliskich świątyń” – pisze badacz w artykule opublikowanym w 2021 r. Ludzie wybierali mniejsze i bliższe sanktuaria regionalne zamiast tych o tradycyjnie największej popularności.

Klasztor na Jasnej Górze / Stanisław Bielski/REPORTER
Jednak nawet w kontekście polskim widać, że jakaś grupa pielgrzymów odpadła. W ostatnim dostępnym podsumowaniu ruchu turystycznego na Jasnej Górze widać co prawda wzrost z niespełna miliona pielgrzymów w 2020 r. do 1,6 miliona w roku 2021 – ale to znaczący spadek w stosunku do sytuacji przedpandemicznej, kiedy to do Częstochowy przybywało co najmniej 4 miliony pielgrzymów rocznie. „Aby uzmysłowić skalę załamania ruchu pielgrzymkowo-turystycznego z ­powodu pandemii, przytoczymy kilka danych statystycznych: w latach 1994- -2019 średnia roczna liczba osób oprowadzanych przez Jasnogórskie Centrum Informacji wynosiła około 130 tys. W roku 2020 z usług przewodnickich skorzystało tylko 11 460 osób, co stanowiło 8,8 proc. wieloletniej średniej, natomiast w roku 2021 było to 28 914 osób, co daje nam 22,2 proc. tejże” – podsumowywali paulini w dorocznym raporcie opisującym turystyczny wymiar ich pracy. Podobne dane przedstawia Franciszek Mróz, pisząc o Sanktuarium Bożego Miłosierdzia w Łagiewnikach, gdzie spadek pielgrzymów w pierwszym półroczu pandemii wyniósł aż 80 proc.
A może ludzie zaczęli inaczej pielgrzymować?
Nowe pielgrzymowanie
Trudno powiedzieć, na ile w obecnym sezonie dojdzie do odbicia zniżkowej tendencji, ale mówiąc o pielgrzymowaniu i turystyce religijnej, warto się zastanowić, na ile to osobne zjawiska. Tradycyjne, piesze pielgrzymki do miejsc kultu są nie tylko polską specyfiką, choć to Polacy stanowią jedną z najliczniejszych grup pielgrzymich na świecie. Czym jednak jest sama turystyka religijna?
ZOBACZ TAKŻE:
IDZIE KOŚCIÓŁ I NARÓD. W polskich pielgrzymkach dominują formy zbiorowe, w których przeważa konwencjonalna zabawa. Nie o dramat osobistej przemiany chodzi, lecz o proces wytwarzania się wspólnoty >>>>
– Specyfika wyjazdów religijnych polega na tym, że każdej z organizowanych wycieczek towarzyszy ksiądz i prawie codziennie jest msza – opisuje Rafał Jankowiak. Wyjazd ma zatem dwojaki charakter: podróży i zwiedzania, ale takich, którym towarzyszy opieka duszpasterska.
– Zależy nam na tym, aby księża towarzyszący wycieczkom byli zaangażowani w kierunek podróży – mówi szef Misja Travel. – Przykładowo, gdy organizujemy wycieczki do Ziemi Świętej, to księża towarzyszący najczęściej są biblistami.
Można by zatem odnieść wrażenie, że turystyka religijna przypomina tradycyjne wycieczki autokarowe, w których grupa pokonuje dobrze zdefiniowaną trasę wraz z przewodnikiem, a religijną wyjątkowość zadaje kierunek, obecność księdza i modlitwy.
Prof. Izabela Sołjan z Uniwersytetu Jagiellońskiego podkreśla, że to nie środek transportu jest najważniejszy. – Turystyka religijna jest pojęciem szerszym niż pielgrzymowanie, chociaż to pielgrzymki były wcześniejszym historycznie zjawiskiem – mówi badaczka. Twierdzi, że dla wyłapania dystynkcji między jednym a drugim należy skoncentrować się na motywacjach uczestników. – Pielgrzymka jest podróżą podjętą z motywów religijnych, a turysta religijny może kierować się także poznawczymi – wyjaśnia Sołjan, dodając jednak, że element duchowościowy też powinien jakoś być spełniony, aby nie mówić o turystyce wyłącznie kulturowej.
Trudno tu szukać czytelnych rozróżnień, a same sanktuaria tego nie ułatwiają. – Gdy już ktoś przybywa do miejsca kultu, to raczej nikt go o motywy nie pyta, a liczby pielgrzymów podawane w statystykach sanktuariów są szacunkowe i bazują na danych bezwzględnych, czyli liczbie osób przebywających w danym ośrodku. To, czy ktoś ma motywy poznawcze albo kulturowe, ostatecznie nie ma znaczenia w tej klasyfikacji – wyjaśnia naukowczyni.
Kto zatem wybiera się na takie wakacje? W biurze Misja Travel nie pytają klientów o stosunek do wiary. Wiedzą jednak, że niekiedy w wyjazdach uczestniczą osoby poszukujące. Niemniej szef biura podejrzewa, że większość klientów stanowią osoby zaangażowane w wiarę. – Najczęściej w pielgrzymkach biorą udział kobiety, a jeśli pojawiają się mężczyźni, to w dużej mierze są to „mężowie swoich żon”. Spotkać singla na wyjeździe to wydarzenie – opowiada Jankowiak zaznaczając, że taki obraz koreluje z generalnym zainteresowaniem kościelną tematyką. – Trzeba też podkreślić, że średnia wieku naszych klientów w latach 2017-2022 wynosi 57 lat. Nie są to klienci najmłodsi, ale też wydaje się, że w pewnym sensie wiek pokrywa się tutaj z turystami typowych objazdówek „świeckich”. Osoby młodsze po prostu korzystają z innego modelu wyjazdowego: albo turystyki trampingowej, albo all inclusive w kurorcie.
Są i inne tryby pielgrzymowania. Porównując oferty katolickich biur podróży, coraz częściej można w nich natrafić na zorganizowane pielgrzymki do wspomnianego już Santiago de Compostela. Nie są to wycieczki autokarowe, lecz pielgrzymki perse, co również wpływa na profil klienta. Jankowiak nie ukrywa, że taką ofertą są zainteresowane osoby młodsze, bardziej sprawne fizycznie. – Warunkiem minimalnym jest możliwość przejścia stu kilometrów. Dla wielu osób starszych to rzecz nie do przeskoczenia.
Choć obecnie najpopularniejszą pielgrzymką pieszą jest Camino de Santiago, to podobne szlaki rozciągają się na całej mapie Europy, tworząc drogi św. Olafa, św. Marcina czy szlak ignacjański. Dane statystyczne potwierdzają stale rosnące od lat 80. zainteresowanie tego typu formą turystyki religijnej, niemniej również w tym przypadku pandemia spowodowała wyrwę. W 2019 r. zarejestrowano rekord na Camino de Santiago, którą pokonało niemal 350 tys. pielgrzymów. Pierwsze miesiące 2020 r. wskazywały, że może być jeszcze lepiej (zarówno w styczniu, jak lutym liczba pielgrzymów przebiła wyniki porównawcze z 2019 r.). Jednak według informacji biura pielgrzymkowego z Santiago de Compostela, ostatecznie w 2020 r. drogę przeszło niecałe 54 tys. pielgrzymów, czyli siedem razy mniej niż rok wcześniej. Zmienił się też sam profil pielgrzyma zmierzającego do grobu św. Jakuba.
– Mówimy o coraz bardziej popularnej formie pielgrzymowania, ale tutaj także zachodzą zmiany. Przypuszczam, że w przyszłym roku zorganizujemy kilka grup Camino bez księdza – opowiada Jankowiak. – Jest coraz mniej księży, a przede wszystkim młodych. Przewodnik też powinien przejść te wspomniane już sto kilometrów. Dodatkowo taka pielgrzymka zabiera więcej czasu. Wyjazd do sanktuarium jest obliczony na tydzień od niedzieli do soboty, natomiast Camino wymaga dłuższego okresu, od dziesięciu dni wzwyż. Ksiądz nie zostawi parafii na dwa tygodnie bez zastępstwa – objaśnia szef biura podróży.
Pielgrzymki niereligijne
Franciszek Mróz, pisząc o pierwszych miesiącach pandemii, zwraca uwagę na nietypowe zjawisko dotyczące samego Camino. W odróżnieniu od poprzednich lat wybierało się na nie znacznie więcej młodszych pielgrzymów (w grupie 30- -60 lat) odwołujących się do innej niż religijna motywacji.
Zmianę wzorca kulturowego podkreśla również prof. Sołjan. – W przeszłości pielgrzym musiał się utrudzić, sama pielgrzymka zaś rodziła się z pobudek pokutnych. Same sanktuaria nie podejmowały działań mających na celu zagwarantowanie komfortu pielgrzymowi. Reforma zachodzi dopiero w XX wieku. Coraz częściej sanktuaria, czego przykładem może być Lourdes i Fatima, zwracają uwagę na standard obsługi i stworzenie odpowiednich warunków pobytu odwiedzającym. Moim zdaniem kolejny etap polega na większym otwarciu sanktuariów na przybywających, co widać zarówno w formach działalności duszpasterskiej, jak i organizacji przestrzeni ośrodków. Sanktuaria, zwłaszcza duże, coraz częściej wychodzą poza teren jednej świątyni, przypominają założenia parkowe z dużą liczbą obiektów o różnym przeznaczeniu albo wprowadzają rozwiązania kierowane np. do turystyki rowerowej. Wynika to z coraz bardziej zacierających się różnic między tradycyjnym pielgrzymem a turystą – opisuje badaczka.
ZOBACZ TAKŻE:
RUSZ DUSZĘ. O. Roman Bielecki: Każda pielgrzymka jest metaforą życia. Ona nie rozwiązuje problemów, tylko je pokazuje z innej perspektywy. W drodze nic nie ma już, od razu i natychmiast.
Takie otwarcie owocuje jednak pewnymi paradoksami. – Obecnie osoba, która przeszła Camino de Santiago i otrzymuje certyfikat przebycia drogi, tzw. compostelkę, zostaje niejako mianowana pielgrzymem, choć podając racje podróży, może przywołać motyw niereligijny. Tym samym staje się „pielgrzymem niereligijnym” – zwraca uwagę prof. Sołjan. To jakoś kłóci się z podaną wcześniej sakralną ideą pielgrzymki, ale zjawisko niereligijnego pielgrzymowania jest też świadectwem dużych przemian w samej duchowości. – Jeśli tradycyjne sposoby nie zapewniają realizowania potrzeb duchowych współczesnego człowieka, to siłą rzeczy zachodzi zmiana – uważa prof. Sołjan i dodaje, że choć przemianie mogą ulegać formy, to jednak idea poszukiwania duchowości pozostaje zbliżona. Podobnego zdania jest Jankowiak, który nie ukrywa, że część klientów zainteresowanych pieszymi pielgrzymkami poszukuje spowolnienia i refleksji, ale z powodów osobistych nie chce tego robić w towarzystwie księdza, choćby ze względu na powszechny spadek zaufania do Kościoła.
– Pandemia przyspieszyła procesy sekularyzacji. Widać przecież, że do kościołów wierni nie powrócili w takiej liczbie, w jakiej uczęszczali przed koronawirusem. W Polsce szczególnie wyraźny jest przykład młodzieży – twierdzi geografka. – Warto przyjrzeć się np. pielgrzymkom maturzystów na Jasną Górę. Wydaje mi się, że w jakimś stopniu są one praktyką wymuszoną na młodzieży, jednak stanowiły wyraźnie zaznaczającą się grupę w ruchu pielgrzymkowym. Jak będą one wyglądać przy takim spadku uczestników lekcji religii? – pyta prof. Sołjan.
Być może obserwujemy przemianę modelu pielgrzymowania w kierunku indywidualistycznym. Mówi Rafał Jankowiak: – Nasze wycieczki w ramach Camino są inaczej prowadzone: przewodnik opisuje rano etap, miejsce docelowe, natomiast pielgrzym może pokonywać trasę sam. Jeśli ktoś czuje się niepewnie w obcym kraju, może iść z przewodnikiem. To po prostu inny typ pielgrzyma, który jest bardziej podmiotowy i chce samodzielnie kształtować swoją pielgrzymkę – dodaje.
– W Lourdes obecnie podejmowany jest wieloletni program odrodzenia sanktuarium w wymiarze krajowym, do którego włącza się rząd francuski. To nie tylko wynik pandemii, ale również powszechnej w kraju nieznajomości tego miejsca – twierdzi prof. Sołjan. – Profil duszpasterski sanktuarium zmienia się, by coraz bardziej uwzględnić potrzeby pielgrzymów indywidualnych, którzy stanowią tam aż 70 proc. wszystkich wiernych.
Jak to wygląda w Polsce? Zdaniem badaczki polskie sanktuaria zdecydowanie nie zwracają uwagi na pielgrzyma indywidualnego, nadal biorąc za dobrą monetę fakt, że ponad połowa przybywających do nich osób uczestniczy w wyjazdach zorganizowanych. – Gdy do sanktuarium przybywa pielgrzymka zorganizowana, to nie sanktuarium ją organizuje, ale pielgrzymi lub inne podmioty, np. parafie. Porównując to ze znaną mi sytuacją francuską, widzę, że w Lourdes powstają oddzielne, przeznaczone dla osób indywidualnych programy duszpasterskie, ale też po prostu ścieżki zwiedzania, pojawia się jakaś oferta możliwości poruszania się po tym miejscu – opisuje prof. ­Sołjan. – W Polsce ze względu na silne historyczne powiązanie Kościoła z sytuacją polityczną kraju, czynnik narodowy i patriotyczny nadal odgrywa w sanktuariach dużą rolę, czego przykładem może być Jasna Góra czy Licheń. Prawdopodobnie tradycyjne, zwłaszcza piesze pielgrzymki nadal będą miały miejsce i nie przeszkodzi im pandemia, co trzeba uznać za pewien fenomen Częstochowy i innych polskich kierunków pielgrzymkowych – podsumowuje badaczka. – Jednak powszechna tendencja się zmienia, a klient indywidualny ma swoje wymagania. Potrzebuje udostępniania sanktuarium na innych zasadach. ©",KAROL KLECZKA,11.07.2022,https://www.tygodnikpowszechny.pl/turysta-czy-pielgrzym-176262
40,SZLAKI ŚWIĘTEJ GÓRY,Nieznajomość realiów mniszej republiki na Athos prowokuje szerzenie w mediach teorii spiskowych wokół tego ważnego dla prawosławia miejsca.,"Dochodzący z zalesionych, spowitych mrokiem gór przejmujący chichot hien sprawia wrażenie głosu z zaświatów – zwłaszcza, gdy człowiek w uduchowionym nastroju udaje się do średniowiecznej cerkwi na liturgię. Pośród oświetlonych jedynie woskowymi świecami świętych ikon oraz przesuwających się bezszelestnie między nimi odzianych w czarne szaty mnichów pielgrzym stawia sobie pytanie – po co tu przyjechał?
Przyciąganie
Po wielu latach refleksji nad prawosławiem wizyta na greckim Athosie, w duchowym sercu światowej ortodoksji, wydawała mi się naturalną koniecznością. Decyzję o wyjeździe podjąłem przy podlaskim stole w Czeremsze, w przeddzień Święta Przemienienia Pańskiego. Rostysław Kramar, który mnie wówczas gościł, człowiek otwartego intelektu, na Świętą Górę pielgrzymował już kilkakrotnie. Trudno było o lepszego towarzysza podróży. Planowany wyjazd miał mieć charakter pielgrzymkowy, a co za tym idzie, przynieść nerwom ukojenie poprzez izolację od spraw światowych.
ZOBACZ TAKŻE:
TURYSTA CZY PIELGRZYM. Bez księdza jako przewodnika, z indywidualnym programem, a nawet z niereligijnym motywem: pojawiają się nowe sposoby pielgrzymowania >>>>
Nie doszedłby jednak do skutku, gdybyśmy nie zakupili biletów 23 lutego, na dzień przed wybuchem wojny. Poważnie się potem wahaliśmy, czy wyjeżdżać, podczas gdy sytuacja stała się tak dramatyczna. Zdecydowaliśmy, że pojedziemy i spróbujemy dotrzeć do przynajmniej jednego miejsca związanego z kijowskim prawosławiem.
Niedostępność
Z polskiej perspektywy, zwłaszcza w dobie internetu, Athos z pozoru nie wydaje się czymś mocno nieznanym. W języku polskim napisano co najmniej kilka dobrych tekstów na temat historii i życia w republice mnichów. Przetłumaczono również dobre książki zachodnich autorów. Mimo to miejsce to sprawia wrażenie niedostępnego i w pewnym stopniu z określonych względów takie w istocie jest. Leży na Półwyspie Chalcydyckim, na terytorium Grecji, ale dostać się do niego można jedynie drogą morską, promem i to po uzyskaniu zezwolenia (diamonitirionu) na pobyt nie dłuższy niż cztery dni. Półwysep zasiedlony mnichami jest miejscem specyficznym, gdzie nawet prawu Unii Europejskiej postawiono granice. Dodatkowym utrudnieniem jest bowiem fakt, że mogą tam wejść jedynie mężczyźni. Kobiety nie mają wstępu. Jedyną, jak mówi legenda, która odwiedziła Athos, była Matka Boża. Stąd też wszystkie kamienie na wybrzeżu, którym się przechadzała, mają dzisiaj kształt Jej stopy.
Nie każdemu też będą odpowiadały warunki lokalowe panujące w monasterach. Przykładowo w Kastamonitu nocowaliśmy w kilkuosobowym pokoju ogrzewanym piecem opalanym drewnem, oświetlanym lampą naftową, w którym nie było gniazdek elektrycznych. Jeśli do tego uświadomimy sobie, że w upalne dni nie tylko ujrzymy pływające w Morzu Egejskim delfiny, ale także wygrzewające się na górskich szlakach żmije, potencjalnego pielgrzyma może to odstraszyć. Surowa reguła życia mnichów, w tym wielogodzinne nocne nabożeństwa oraz ograniczony dostęp do niektórych obrzędów i miejsc dla ludzi spoza Kościoła prawosławnego, może okazać się mało zachęcający dla przeciętnego Europejczyka.
Inność
Obok poczucia bliskości z atoskim prawosławiem – w końcu to ten sam, jeden Kościół powszechny – dostrzegliśmy jego inność. Wynika ona ze specyfiki życia mnichów, które odmienne jest od naszego. Odmienność ta przejawia się choćby w specyficznym pojmowaniu roli człowieka na ziemi oraz stosunku do jego szczątków. Dla mnie jako osoby, która od kilku lat amatorsko zajmuje się ratowaniem zabytkowych prawosławnych cmentarzy Chełmszczyzny, uderzający był los atoskich nekropolii. Nie ma ich tam wiele i są praktycznie niewidoczne. Zazwyczaj mają formę niewielkich poletek z drewnianymi, krzywo wetkniętymi w ziemię niskimi krzyżami z wypisanymi imionami i datą śmierci. Bodajże raz, nieopodal jednej z chilandarskich kaplic, dostrzegłem grób kamienny sprzed kilkudziesięciu lat. Mniszym kościom nie jest dane spoczywać w ziemi do zmartwychwstania. Po krótkim czasie są wykopywane, a czerepy obmywa się winem i umieszcza w ossuariach.
Zmysły
W wymiarze zmysłowym doświadczyliśmy przeżyć nigdy wcześniej poza Athosem niespotykanych. I trzeba zauważyć, że nie zawsze były one wzniosłe, co nie znaczy, że nie wyzwalały z czasem głębszych duchowych doznań. Atoska codzienność hagiorytów to nie tylko woń cerkiewnego kadzidła, ale także zapach przepoconych rias (mnisich habitów). To nie tylko szlachetny dźwięk dzwonów przypominających o nadchodzącej modlitwie, ale również rozchodzące się po świątyni podczas nocnych śpiewów chrapanie zmęczonego mnicha w stalli. To odczuwalny na ustach chłód całowanej cudotwórczej ikony, ale też nieprzyjemna w dotyku wyliniała sierść wygłodniałych przymonasterskich kotów.
Nigdzie poza Athosem tyle radości po kilku godzinach nocnej modlitwy nie przyniósł mi dźwięk obstukiwanych po posiłku metalowych misek i nigdzie indziej wegańskie potrawy, w tym owoce morza popijane czerwonym, idealnie schłodzonym winem, nie smakowały tak wyśmienicie. Nie wiedziałem też, że słodka kawa w połączeniu z jeszcze słodszym łukum oraz wysokoprocentowym anyżowym ouzo podawanym na powitanie może tak pokrzepić utrudzonego górską wędrówką pielgrzyma.
W Polsce
Duch Athosu jest obecny także nad Wisłą. W 2010 r. w nadbużańskim Terespolu Ikona Matki Bożej Szybko Spełniającej Prośby zaczęła toczyć mirro, czyli – mówiąc prościej – płakać. Jej prawzór znajduje się w jednej z kaplic atoskiego klasztoru Dochiariu. Czczona w Polsce Ikona Iwerskiej Matki Bożej również objawiła się przed wiekami właśnie na Athosie. Jeden ze świętych polskiej Cerkwi z monasteru nad Bugiem, Antoni Supraski, zanim poniósł męczeńską śmierć w Salonikach, żył właśnie na Athosie. Zresztą związki wyznawców prawosławia I Rzeczypospolitej ze Świętą Górą, Polaków i Rusinów, wciąż czekają na swoich badaczy. Greckie prawosławie obecne jest ponadto w wystroju niektórych polskich świątyń, np. w żeńskim monasterze w Turkowicach. Nie wspominając już o tym, że dźwięk kadzidła czy też zapach palonego w nim ładanu są niemal identyczne w cerkwiach na Athosie oraz w Polsce.
ZOBACZ TAKŻE:
Włóczenie się bez celu może być nie gorszą praktyką duchową niż pielgrzymka do jakiegoś świętego miejsca. Włóczenie się samo w sobie jest święte >>>>
Nad Dnieprem
Również Ukraina może poszczycić się związkami ze Świętą Górą. Korzenie ukraińskiej kultury wywodzą się także z Athosu. Mnisi ruscy już od co najmniej początku XI wieku posiadali tam swój monaster. Co ciekawe, klasztor rosyjski św. Pantalejmona był współtworzony przez przodków nie tylko ­dzisiejszych Rosjan, ale również Białorusinów i Ukraińców. Warto dodać, że przez 35 lat jego ihumenem był, represjonowany w młodości przez reżim komunistyczny, zmarły w wieku 101 lat w 2016 r. starzec z Ukrainy, Jeremiasz (Alechin). Jedno z podań mówi, że w pobliżu monasteru Esfigmenu, na Górze Samaria, istniała pieczara św. Antoniego Peczerskiego, mnicha, pustelnika, ascety i założyciela Ławry Peczerskiej (X-XI wiek). Na wzgórzu tym stoi dzisiaj, odwiedzona przez nas, nieużytkowana XIX-wieczna cerkiewka.

Szczątki mnichów, którzy kiedyś zamieszkiwali jeden z klasztorów na górze Athos, przechowywane są w srebrnej skrzyni. Grecja, 6 grudnia 2016 r.
Ukraińcy pielgrzymowali na Athos przez stulecia. Jednym z najsłynniejszych był Iwan Wyszeński (XVI-XVII wiek), mnich i publicysta, gorliwy obrońca prawosławia w wersji ascetycznej i radykalnej oraz zwolennik bezkompromisowej postawy wobec świata świeckiego. Na duchowe centrum światowego prawosławia składały się także placówki założone przez emigrantów z Ukrainy, w tym wojowniczych Kozaków. Jednym z ciekawszych był założony w połowie XVIII wieku skit Czornyj Wyr. Resztki tego monasteru, z widocznymi śladami kozackiego baroku, popadają dzisiaj w ruinę. Innym z kolei był skit św. Ilii (Eliasza) założony przez Paisjusza Wełyczkowskiego.
Biorąc to wszystko pod uwagę, szczególnie dzisiaj, zauważalna staje się na Athosie nieobecność zorganizowanego życia monastycznego wywodzącego się z naszego kręgu kulturowego, a zwłaszcza monastycyzmu ukraińskiego.
Różnorodność
Niestety nie tyle nieznajomość wpływów Athosu na słowiańskie prawosławie, co po prostu struktur atoskiego „państwa” umożliwia szerzenie teorii spiskowych wokół Świętej Góry, w tym na potrzeby dzisiejszej walki propagandowej związanej z wojną rosyjsko-ukraińską. Kilka tygodni po naszym powrocie ukazał się artykuł błędnie sugerujący, że duchowe serce światowego prawosławia bije rytmem Cerkwi moskiewskiej („Ciemna strona mnichów ze świętej Góry Athos. To koń trojański Rosji w UE”; Onet.pl). Tymczasem na Półwyspie istnieje dwadzieścia monasterów oraz ich filie, a tylko jeden z nich jest rosyjski. Pozostałe są w ­przeważającej większości greckie, ale również serbskie i bułgarskie. My odwiedziliśmy cztery: XII-wieczny serbski Chilandar i trzy greckie: X-wieczny Esfigmenu oraz XI-wieczne Kastamonitu i Dochiariu.
Chilandar, do którego założenia przyczynił się św. Sawa, w sensie duchowym i historycznym jest tym, czym Jasna Góra dla polskich katolików. Specyficzne miejsce to natomiast Esfigmenu, którego mnisi przed półwiekiem, siłowo wręcz, zerwali jedność z Patriarchatem Konstantynopolitańskim na gruncie krytyki ekumenizmu. Mieliśmy okazję zostać przez nich ugoszczeni. Ich codziennym zmaganiom przyświeca hasło „prawosławie albo śmierć”, odrzucają szczepienia przeciwko covid, zaś ściany w ich pokoju gościnnym zdobią antypapieskie i antypatriarsze fotografie z odpowiednimi komentarzami.
Przez krótki czas przebywaliśmy w stolicy, Karies, gdzie odwiedziliśmy najważniejszą świątynię Athosu, czyli katedrę Zaśnięcia Bogarodzicy z 962 r. z jej największą świętością – ikoną Matki Bożej „Godne jest”. Ostatni z naszych monasterów, Dochiariu, uosabiający potęgę dawnego Bizancjum, sprawia wrażenie jednego z najbardziej prężnych. Funkcjonuje przy nim szkoła cerkiewna dla chłopców. Należy przez to do tych wspólnot cenobitycznych, które doskonale orientują się w problemach współczesnego świata. Miłym zaskoczeniem były dla nas słowa modlitwy za Ukrainę wypowiedziane przy posiłku przez tamtejszego ihumena. Sympatia Greków względem Ukrainy wiąże się z sentymentem do dawnych greckich kolonii. Wzrosła natomiast po zniszczeniu przez Rosjan Mariupola, gdzie w pierwszych dniach wojny zginęło dziesięciu Greków.
Spotkania
Relacje pielgrzymów z Athosu często opisują przełomowe spotkania z uduchowionymi starcami. Niejeden grecki eremita zmienił postrzeganie świata u niejednego pątnika z Zachodu. My natomiast nie wszystkie wypowiedzi, które usłyszeliśmy na Athosie, zaliczymy do uwznioślających. Co najmniej dziwnie zabrzmiały słowa zgorzkniałego mnicha, którego spotkaliśmy w stolicy – Karies. Zakonnik ten, który przeżył tam już 40 lat, wygłosił do nas monolog przepełniony stereotypami i teoriami spiskowymi na temat Ukrainy i USA, a także czymś w rodzaju przepowiedni odnoszących się do mającej wybuchnąć rzekomo w określonych miejscach wojny jądrowej. Sądziliśmy, że od tego typu doświadczeń uciekniemy.
ZOBACZ TAKŻE:
TOMASZ TERLIKOWSKI: Zapracowani nie mają jednej duchowości, tak jak nie mają jej pustelnicy, mnisi czy księża. Istnieją jednak filary, bez których ta duchowość nie może istnieć >>>>
W pamięci zapadnie nam natomiast znajomość ze spotkaną w deszczowy dzień osobą świecką. W oczekiwaniu na zakwaterowanie w monasterze Dochiariu przeglądaliśmy wpisy w księdze pielgrzymów. Były w niej i te mówiące o „Wielkiej Rosji”, jak i te sporządzone ręką pielgrzymów z wymordowanej przez nią ukraińskiej Buczy. Naszym żywym komentarzom przyglądał się starszy mężczyzna, obok którego leżał poobcierany plecak oraz para wysłużonych kijów, służących do pokonywania górskich ścieżek. Odnieśliśmy wrażenie, iż ów pielgrzym doskonale rozumie, o czym mówimy. W pokoju okazało się, że jest to Pavle Rak, słoweński intelektualista, publicysta, badacz prawosławia, a przede wszystkim tłumacz mający w dorobku wiele przekładów na język serbski. Pavle, mimo że miał żonę Rosjankę oraz paryskie kontakty naukowe z Rosjanami, stwierdził kategorycznie, iż nie będziemy tam, w świętym miejscu Grecji, rozmawiać po rosyjsku.
– Nie po tym, co się stało! – dodał stanowczo.
▪▪▪
Wiele osób pytało mnie o wspomniane w pierwszym zdaniu hieny – od kilku lat notuje się ślady ich obecności na Athos, nie wiadomo, jak się tu znalazły. Najbliższym ich siedliskiem jest Turcja. ©
Korzystałem z: Aleksander W. Mikołajczak, Rafał Dymczyk „Athos. Wzrok Świętej Góry” (Poznań 2010); Heinz Nussbaumer „Odkryć w sobie mnicha. Pielgrzymując na górę Athos” (Warszawa 2008) oraz „Święta Góra Athos w kulturze Europy. Europa w kulturze Athosu”, red. Marzanna Kuczyńska (Gniezno 2009).",MARIUSZ SAWA,11.07.2022,https://www.tygodnikpowszechny.pl/szlaki-swietej-gory-176264
41,PAPIEŻ O ETYCZNYM UKŁUCIU,,"Zaszczepienie się jest aktem miłości. ­Przyczynienie się do tego, by większość osób się zaszczepiło, [również] jest aktem miłości: do siebie samych, do rodziny i ­przyjaciół, do wszystkich narodów” – powiedział Franciszek w klipie wideo opublikowanym przez amerykańską organizację Ad Council w ramach kampanii pod hasłem „To ­zależy od ciebie”. Papieża wsparło sześciu hierarchów z Ameryki Południowej i Północnej.
„Dzięki Bogu i pracy wielu mamy dzisiaj szczepionki chroniące przed COVID-19. Dają one nadzieję na położenie kresu pandemii, ale tylko wtedy, gdy będą dostępne dla wszystkich i jeśli będziemy ze sobą współpracować” – podkreślił Franciszek. I dodał: „Zaszczepienie się jest prostym, ale głębokim sposobem krzewienia dobra wspólnego i opiekowaniem się sobą nawzajem, zwłaszcza najsłabszymi”.
To kolejne jednoznaczne i pozbawione niedomówień wsparcie Franciszka dla akcji szczepień. W styczniu, przed tym, jak sam dał się ukłuć, w wywiadzie dla telewizji włoskiej powiedział: „Uważam, że z etycznego punktu widzenia wszyscy powinni się zaszczepić. To wybór etyczny, bo stawką jest zdrowie, życie, także życie innych”.©℗
CZYTAJ TAKŻE: Kościół wobec epidemii >>>",MAM,23.08.2021,https://www.tygodnikpowszechny.pl/papiez-o-etycznym-ukluciu-168778
42,ZAKRES PIĄTEGO PRZYKAZANIA,"Czasami się wstydzę, że ona istnieje – powiedział w wywiadzie dla Deonu kard. Kazimierz Nycz, komentując fakt „ścisłej korelacji między szczepieniami a poziomem religijności czy z wynikami głosowania” na mapie Polski.","Metropolita warszawski podkreślił, że sam ciężko przeszedł COVID-19 i dlatego m.in. zachęca wiernych do szczepień. Nie ukrywa, że spotykają go za to pogróżki. „Wypowiadam się na temat szczepień, bo uważam, że taka jest rola Kościoła i że ten głos powinien być jednoznaczny – podkreśla. – W sytuacjach nadzwyczajnych, a taką jest pandemia, obowiązuje pewien porządek, który trzeba włączyć, bo wchodzimy w zakres piątego przykazania, czyli troski o czyjeś zdrowie”.
O szczepieniach mówił także pomocniczy biskup krakowski Damian Muskus. Podczas kazania na Przeprośnej Górce koło Częstochowy – poświęconego m.in. napięciu między miłością do siebie a miłością do bliźniego – powiedział: „O ile można jeszcze zrozumieć autentyczne ludzkie lęki powstrzymujące przed decyzją o przyjęciu szczepionki, o tyle nie do przyjęcia jest negowanie jej skuteczności, obrażanie ludzi, którzy promują akcje szczepień, przemoc słowna w debacie publicznej czy akty wandalizmu”. Ocenił, że takie postawy wydłużają czas powrotu do normalności, a także „obrażają pamięć milionów ofiar na całym świecie”. ©℗",MAM,16.08.2021,https://www.tygodnikpowszechny.pl/zakres-piatego-przykazania-168723
43,MARZENIE O WOLNOŚCI,Chrześcijański Ruch Wyzwolenia od lat walczy na Kubie o pokojowe przejście od dyktatury do demokracji. Czy autorytarną władzę obalą katolicy?,"Połączenie na WhatsAppie jest chwilami bardzo złe – głos mężczyzny w telefonie co rusz zanika. Owszem, dom narodowego koordynatora Chrześcijańskiego Ruchu Wyzwolenia (Movimiento Cristiano Liberación – MCL) na Kubie, ­Eduarda Cardeta Concepcióna, dzielą od Polski tysiące kilometrów, jednak naszą rozmowę komplikują także utrudnienia w dostępie do internetu. Wprowadzone zostały przez jedynego dostawcę usług telekomunikacyjnych na wyspie (ETECSA) po masowych protestach Kubańczyków w lipcu ubiegłego roku.
Powody owych protestów? Limitowany dostęp do szczepionek na ­COVID-19, braki w dostawach elektryczności oraz rosnący deficyt podstawowych dóbr. Słowem, składowe bieżącej sytuacji epidemiczno-gospodarczej. Ale przecież to niejedyne przyczyny lipcowych niepokojów. U ich źródła leżał także sprzeciw Kubańczyków wobec niesłabnących od lat represji komunistycznej dyktatury w stosunku do niepokornych obywateli wyspy. Obecna ekipa rządowa pod wodzą prezydenta Miguela ­Díaza-Canela, który rządzi krajem od kwietnia 2018 r., po tym jak Raúl ­Castro namaścił go na swojego następcę (po zmianie konstytucji w 2019 r. jako prezydent republiki), nadal trzyma naród pod butem.
Nic więc dziwnego, że lipcowe protesty były nie tylko masowe, ale i gwałtowne – coś, czego komunistyczna dyktatura w czasie swoich 62-letnich rządów na wyspie nigdy dotąd nie doświadczyła. W niedzielę 11 lipca na ulice kilkudziesięciu kubańskich miast wyszły dziesiątki tysięcy demonstrantów, krzyczących „­Libertad” (Wolność) i „Abajo la ­dictadura” (Precz z dyktaturą). Kierowany przez ­Eduarda Cardeta Ruch, od lat jedna z głównych sił opozycyjnych na Kubie, aktywnie uczestniczył w tych wydarzeniach.
Bez przemocy
11 lipca, czyli w pierwszym dniu niepokojów (objęły one całą wyspę – od San Antonio de los Baños na jej zachodnim wybrzeżu przez Hawanę po Santiago de Cuba na wschodzie), Eduardo Cardet Concepción opublikował oświadczenie: „Tysiące Kubańczyków demonstrują dzisiaj pokojowo na ulicach miast, domagając się wolności, zaprzestania represji oraz końca tyranii”. Żądania takie MCL stawia od chwili swojego powstania. Ruch został założony 8 września 1988 r. w jednej z hawańskich parafii, w dzielnicy Cerro, przez Oswalda Joségo Payę Sardiñasa oraz czterech innych katolickich aktywistów. – MCL to świecka organizacja, w której są wierzący i niewierzący, nasze zasady opierają się jednak na doktrynie społecznej Kościoła katolickiego i wyzwalającym przesłaniu Ewangelii – tłumaczy Eduardo Cardet. – Opowiadamy się za pokojową i demokratyczną zmianą polityczną na Kubie i poszanowaniem ludzkiej godności. Zawsze byliśmy przeciwni stosowaniu przemocy jako sposobu rozwiązywania wewnętrznych konfliktów. Jesteśmy siłą polityczną, która pokojowo działa na rzecz zmian.
Mimo to członkowie ruchu przez lata doświadczali ze strony kubańskich władz szykan, byli zastraszani i poddawani represjom. Gdy w 1991 r. Payá Sardiñas wystosował petycję w sprawie narodowego referendum dotyczącego reformy konstytucji, ponad 200 osób należących najprawdopodobniej do tzw. Brygady Szybkiego Reagowania zniszczyło jego dom. Gdy pod koniec lat 90. ubiegłego wieku ogłosił z kolei zamiar kandydowania do Zgromadzenia Narodowego, władze aresztowały i przesłuchiwały wielu działaczy MCL.
Eduardo Cardet: – Uważamy, że komunistyczne władze miały też udział w śmierci założyciela MCL, który wraz z innym młodym aktywistą, Haroldem Cepero, zginął w wypadku samochodowym 22 lipca 2012 r. (wypadek zdarzył się w środku dnia na pustej drodze, rodzinie nie udostępniono wyników autopsji). Dlatego popieramy starania mieszkającego w Hiszpanii brata Oswalda, Carlosa Payi, mające na celu wszczęcie międzynarodowego śledztwa w tej sprawie – tłumaczy Cardet.
Po śmierci Payi Sardiñasa Chrześcijański Ruch Wyzwolenia zrestrukturyzował swoje kierownictwo – po tych zmianach Cardet został najpierw wybrany do Rady Koordynującej, a w listopadzie 2014 r. mianowany Krajowym Koordynatorem Ruchu.
Urodził się w 1968 r. Jest żonaty, ma dwoje dzieci. Z zawodu lekarz, do MCL dołączył na początku lat 2000. Pracował wówczas jako lekarz rodzinny w mieście Velasco (w prowincji Holguín). Przed objęciem stanowiska był promotorem kilku projektów Ruchu. Kilkakrotnie go aresztowano – po raz ostatni 30 listopada 2016 r., wkrótce po śmierci Fidela Castro. Został wówczas dotkliwie pobity przez agentów. Bicie, opowiada, trwało nadal w areszcie śledczym. W marcu 2017 r. skazano go na trzy lata więzienia. Uzasadnienie wyroku? „Zamach na władzę”. W więzieniu został ugodzony nożem przez kilku więźniów.
Jego uwolnienia domagały się instytucje, politycy i obywatele z wielu stron świata; na Kubie 10 tys. Kubańczyków podpisało się pod petycją sporządzoną przez Chrześcijański Ruch Wyzwolenia. Został zwolniony z więzienia po odbyciu wyroku 30 września 2019 r. Od tej chwili nadal służy jako krajowy koordynator MCL.
Poszukiwanie wsparcia
Ilu członków liczy Ruch?
– Nie podajemy takich informacji z obawy przed represjami – tłumaczy aktywista. – Zapewniam jednak, że jesteśmy obecni w różnych miejscach na Kubie, w zespołach roboczych wraz z liderami, którzy pojawiają się wszędzie tam, gdzie są zwolennicy, sympatycy i współpracownicy. Staramy się dotrzeć do jak największej liczby ludzi.
W trakcie swojej działalności kierownictwo MCL zwracało się wielokrotnie do rządów i parlamentów państw członkowskich Unii Europejskiej oraz ich ­obywateli o publiczne poparcie postulatów ruchu. – Czyli uwolnienia osób więzionych na Kubie za obronę, promowanie i pokojowe korzystanie z praw człowieka, dialogu między Kubańczykami jako drogi do osiągnięcia zmian i pojednania narodowego oraz zmian w prawie, tak aby prawa obywatelskie, polityczne, ekonomiczne, społeczne i kulturalne wszystkich Kubańczyków były respektowane – mówi Cardet.
Odpowiedź? – Ostatnio Parlament Europejski większością głosów uchwalił rezolucję potępiającą reżim kubański jako opresyjny i łamiący prawa człowieka. Takie wsparcie ma dla nas dużą wartość. Bardzo ważne jest, aby było ono nadal udzielane. Uważam jednocześnie, że tym słowom potępienia powinny towarzyszyć konkretne działania, które izolowałyby reżim kubański na inne sposoby. Od lat podkreślamy, że jakakolwiek współpraca z komunistycznymi władzami na wyspie umacnia ich władzę.
Chrześcijański Ruch Wyzwolenia należy do ODCA, Katolickiej Demokratycznej Organizacji Ameryki oraz do Międzynarodówki Chrześcijańsko-Demokratycznej. Czy otrzymuje z ich strony jakieś wsparcie?
– Tak, ale są to raczej gesty solidarności niż konkretne działania. Niestety w wielu miejscach na świecie nadal żywe są mity na temat tzw. rewolucji kubańskiej, która w rzeczywistości jest opresyjnym reżimem i dyktaturą.
Komunistyczne władze na wyspie chcą przekonać świat, że rządzą w sposób prawowity – dlatego nieustannie dokonują zmian w swoich szeregach; z tego też powodu w 2019 r. została uchwalona nowa konstytucja. Jest w niej jednak nadal zapis, że socjalizm jest nieodwołalny, a Komunistyczna Partia Kuby to jedyna legalna siła polityczna na wyspie.
W swojej codziennej działalności MCL utrzymuje więzi z instytucjami Kościoła katolickiego na wyspie. – Współpracujemy głównie z proboszczami oraz z ludźmi, którzy pracują w kościelnych instytucjach – mówi Cardet. – W miarę możliwości staramy się brać udział w wydarzeniach organizowanych przez Kościół, pomimo że reżim zawsze próbuje to uniemożliwić.
W jaki sposób?
– Członkowie naszej organizacji są przed takimi wydarzeniami, zwłaszcza w ważne dla opozycji dni w roku, poddawani intensywniejszej niż zwykle inwigilacji; po wyjściu z domu jesteśmy często bez powodu zatrzymywani i aresztowani na wiele godzin lub porzucani daleko od miejsca zamieszkania. Kradnie się nam telefony, komputery i pieniądze. Sam byłem ofiarą takich działań, w tym kilku pobić. Również członkowie naszych rodzin, nawet nasze dzieci, są stale obserwowani i poddawani represjom.
Dystans
Pomimo współpracy z Kościołem katolickim głos hierarchów wobec opresyjnych działań komunistycznych władz brzmiał w ostatnich latach zdaniem opozycjonisty słabo. – Jako Chrześcijański Ruch Wyzwolenia uważamy, że podstawową rolą Kościoła katolickiego jest utożsamianie się z bólem innych, bez względu na rasę, religię czy realia ekonomiczne. Kościół powinien utożsamiać się z tym, który cierpi, który jest bity i prześladowany. Takie jest przesłanie Ewangelii – mówi Cardet.
Równie krytycznie ocenia reakcję Watykanu na sytuację panującą na Kubie. – Jest to zwykle głos wymijający, zdystansowany i chłodny. W ostatnich latach Watykan nie poparł wyraźnie naszych postulatów ani nie potępił naruszeń praw człowieka w naszym kraju – mimo że papież Franciszek i ludzie w jego otoczeniu doskonale wiedzą, że cierpimy. Kościół musi porzucić polityczne układy i całkowicie utożsamić się z ludzkimi potrzebami, walcząc o dobro człowieka bez względu na to, gdzie się on znajduje.
A Jan Paweł II? – Z wielkim sentymentem wspominamy tę ważną postać. Jego przemówienia podczas wizyty w 1998 r. bardzo nas zmotywowały. Uważam, że narody polski i kubański są sobie bliskie. Wasze poczucie wolności to zaraźliwy duch.
Według niezależnego kubańskiego portalu 14ymedio po lipcowych protestach na Kubie komunistyczne władze aresztowały 5 tys. osób. 20 spośród nich dostało w grudniu ubiegłego roku wyroki więzienia od 12 do 20 lat. Na proces czeka jeszcze co najmniej 600 osób. ©",MARCIN CHODUŃ,21.02.2022,https://www.tygodnikpowszechny.pl/marzenie-o-wolnosci-171207
44,KOŚCIELNA EWOLUCJA WOBEC EPIDEMII,Jak sobie radzą księża w okresie pandemii?,"We Włoszech proboszcz parafii w Giussano w Lombardii poprosił parafian o selfie, zdjęcia ponaklejał na krzesła i w tak udekorowanym pustym kościele odprawiał msze. W Polsce ks. Jacek Socha, proboszcz parafii św. Mikołaja w Gdyni-Chyloni, chodził po ulicach z monstrancją i błogosławił spotykanych ludzi. „Chciałem dać znać, że wymuszona przez sytuację izolacja nie musi być dla nas więzieniem” – wyjaśnił na Facebooku.
Rzeczywistość zgotowała wszystkim w ostatnim tygodniu intensywny kurs w uświadamianiu epidemiologicznego zagrożenia, co zaowocowało też ewolucją stanowiska biskupów: od wtorkowego wezwania przewodniczącego episkopatu, by zwiększyć liczbę mszy, aby w kościołach było mniej ludzi, przez czwartkowe zalecenie Rady Stałej udzielenia dyspensy od uczestnictwa w niedzielnej mszy nie tylko dla starszych i przeziębionych, ale też dla wszystkich, którzy „czują obawę przed zarażeniem”, po sobotnie jednoznaczne wezwanie do pozostania w domach. To radykalne ograniczenie liczby ludzi w kościołach wymuszone zostało wprowadzeniem przez rząd stanu zagrożenia epidemicznego i zakazu zgromadzeń powyżej 50 osób. Zdecydowana większość katolików posłuchała wezwań i uczestniczyła w mszach za pośrednictwem mediów.
Można powiedzieć, że Kościół w Polsce zdał pierwszy egzamin z odpowiedzialności. Poza jednym zaskakującym wyjątkiem: w kościołach diecezji szczecińsko-kamieńskiej odczytano list abp. Andrzeja Dzięgi wzywający katolików do „odwagi” w korzystaniu z wody święconej, której boi się diabeł, i przyjmowaniu komunii do ust, gdyż „Chrystus nie roznosi zarazków”. Zaniepokojeni diecezjanie – teolożka Małgorzata Wałejko wraz z mężem – donieśli o tym fakcie do prokuratury. © ℗
CZYTAJ WIĘCEJ: SERWIS SPECJALNY O KORONAWIRUSIE I COVID-19 >>>",ARTUR SPORNIAK,17.03.2020,https://www.tygodnikpowszechny.pl/koscielna-ewolucja-wobec-epidemii-162630
45,JEDNAK SEKULARYZACJA,"Opublikowane wczoraj przez CBOS wyniki badań religijności Polaków z jednej strony potwierdzają intuicje wielu komentatorów życia kościelnego w naszym kraju, z drugiej zaś strony powinny uświadomić ludziom Kościoła, że masowego chrześcijaństwa nad Wisłą uratować się już nie da.","W porównaniu z rokiem 2015 w 2021 dwa razy więcej osób w wieku 18-25 lat nie pojawia się w ogóle w kościołach. Teraz jest to już co trzeci młody człowiek. Regularnie zaś na nabożeństwach bywa tylko co czwarty.
Podobne zmiany zachodzą wśród nieco starszych. Co trzeciego z milenialsów także nigdy nie spotkamy na mszy, zaś regularnie uczestniczy w niej też niespełna jedna trzecia z nich. W przypadku ludzi w wieku 26-35 lat gwałtowny spadek praktyk religijnych nastąpił w ostatnich dwóch-trzech latach. W tym okresie podobną dynamikę zmian można zaobserwować także wśród średniego pokolenia. O ile w 2018 r. w ogóle nie praktykowało ok. 10%, teraz jest to już ponad 20%. Jedynie wśród osób urodzonych przed 1965 r. spadek praktyk religijnych nie jest aż tak widoczny (choć również następuje).
Nieco mniejsze spadki można zauważyć w sferze deklaracji osobistej wiary. Niewierzących przybywa wolniej niż niepraktykujących, obecnie jest to ok. 10% społeczeństwa. Tu jednak dają się zauważyć coraz większe różnice pomiędzy ludźmi gorzej i lepiej wykształconymi oraz między mieszkańcami największych, ponad półmilionowych miast a resztą kraju. Co piąty Polak (lub Polka) z dyplomem wyższej uczelni uznaje się za niewierzącego. Podobnie jak co trzecia osoba mieszkająca w Warszawie, Krakowie, Łodzi, Wrocławiu lub Poznaniu.
Badania, których wyniki CBOS właśnie opublikował, obejmują 30 lat (1992-2021). Pozwalają więc śledzić zmiany dwóch wymiarów religijności (autodeklaracji wiary i zaangażowania w praktyki religijne) w niemal całym okresie po upadku komunizmu. Widać z nich wyraźnie, że początkowo procesy sekularyzacyjne w wolnej Polsce postępowały bardzo powolnie (a czasami nawet się cofały). Przyspieszyły nieco po roku 2005 (czyli po śmierci Jana Pawła II). Jeszcze większego tempa nabrały ok. roku 2015, zaś gwałtowne „tąpnięcie” nastąpiło między rokiem 2018 a czasem obecnym.
Szukając przyczyn takiej a nie innej dynamiki zmian można wskazać na dwa zjawiska. Pierwszym jest przedostanie się do opinii publicznej informacji o przestępstwach przemocowo-seksualnych dokonywanych w przestrzeni kościelnej przez księży oraz o reakcjach hierarchów chroniących instytucję kosztem osób skrzywdzonych. Drugim jest oczywiście pandemia COVID-19, która spowodowała przerwanie lub osłabienie wielu nawyków społecznych – także tych związanych z uczestnictwem w praktykach religijnych.
Biorąc zaś pod uwagę, że procesy sekularyzacyjne postępują najszybciej wśród ludzi o największym potencjale kulturowym, można powiedzieć, że Kościół – a nawet więcej: chrześcijaństwo – będzie już za chwilę wspólnotą – i tradycją – mniejszościową. Nie sądzę, by tendencję tę dało się jeszcze odwrócić. Trzeba raczej głębokiego namysłu, jak się do niej przystosować.",PIOTR SIKORA,25.11.2021,https://www.tygodnikpowszechny.pl/jednak-sekularyzacja-169832
46,WIRUS UDERZA W FINANSE KOŚCIOŁA,"Powodowana pandemią nieobecność ludzi na niedzielnych mszach i brak regularnego dopływu pieniędzy z tacy powodują, że Kościół zaczął odczuwać problemy finansowe.","Skąd czerpać teraz środki na utrzymanie budynków kościelnych, domów parafialnych i urzędów diecezjalnych?
O tym, że martwi się tym hierarchia, świadczą dwa dekrety wydane 19 marca przez biskupa świdnickiego Ignacego Deca. Pierwszy odracza płatności proboszczów do kasy kurialnej. Drugi zobowiązuje wikariuszy otrzymujących wynagrodzenie katechetów „z tytułu zatrudnienia na stanowiskach nauczyciela religii w szkołach, przedszkolach, innych instytucjach państwowych” do „wniesienia opłaty w wysokości 25 proc. od otrzymywanych dochodów bądź 1000 zł i wpłacenia do kasy parafialnej”. Wikariusze posiadający dochody mają od teraz partycypować w kosztach utrzymania domów, w których mieszkają.
Rzecznik prasowy świdnickiej kurii ks. Daniel Marcinkiewicz wyjaśnia, że dotychczas zgodnie z dekretami synodu archidiecezji wrocławskiej (przyjętymi także przez diecezję świdnicką) każdy proboszcz określał sposób finansowania budynków parafialnych. Zwykle pieniądze pochodziły z tacy i kolędy. Epidemia to zmieniła.
Doraźnie Kościół instytucjonalny ratuje się zatem pieniędzmi wypłacanymi przez państwo za lekcje religii. To oczywiście nie rozwiąże wszystkich problemów. Prędzej czy później biskupi będą musieli otwarcie poprosić wiernych o wsparcie.
Wśród dziedzin boleśnie weryfikowanych przez pandemię znalazły się także finanse Kościoła, w dużej mierze funkcjonujące na nieformalnych zasadach. Na dłuższą metę biskupi mają dwie możliwości: albo finanse sformalizować w postaci np. podatku kościelnego, albo odpowiedzialnością za Kościół wyraźnie podzielić się ze świeckimi. W tym drugim przypadku współodpowiedzialność musi łączyć się z realnym wpływem świeckich na Kościół. ©℗",ARTUR SPORNIAK,23.03.2020,https://www.tygodnikpowszechny.pl/wirus-uderza-w-finanse-kosciola-162781
47,MSZE ONLINE TYLKO NA ŻYWO,Biskup opolski Andrzej Czaja zakazał udostępniać na stronach parafialnych nagrań mszy i nabożeństw po ich zakończeniu.,"Mogą być one jedynie transmitowane w czasie rzeczywistym” – zaznaczył w dekrecie organizującym życie religijne w czasie pandemii. Diecezjan zaskoczyło takie zarządzenie. Pytano: dlaczego nie można wracać do homilii, która komuś dała do myślenia? Wskazywano, że na stronie Watykanu można odtwarzać msze z udziałem papieża.
Biskup Czaja wyjaśnił Katolickiej Agencji Informacyjnej, że rozporządzenie jest reakcją na niebezpieczeństwo utrwalenia się niepoprawnych praktyk, np. „odtwarzania wieczorem mszy celebrowanej rano z myślą o duchowej łączności z tą celebrowaną Eucharystią”. Nagranie nie „odtwarza” samej mszy jako ofiary. Jednocześnie w kurialnym komentarzu dopowiedziano, że restrykcją nie są objęte fragmenty celebracji, jak homilie, które można publikować w oddzielnych plikach.
Choć za tą decyzją stoją racje teologiczne, można się zastanawiać, czy strategia „ograniczania możliwości błądzenia” rzeczywiście jest lepsza niż strategia „zaufania w dojrzałe wybory ludzi”, jeśli im się odpowiednio sprawę zawczasu wyjaśni. ©℗
Czytaj także: Ks. Andrzej Draguła: Kościół na kwarantannie",ARTUR SPORNIAK,04.05.2020,https://www.tygodnikpowszechny.pl/msze-online-tylko-na-zywo-163259
48,SZCZEPIONKA I AUTORYTET,"W tym trudnym dla Kościoła czasie, gdy już otrąbiono upadek jego autorytetu, władze – wobec szczepieniowego impasu – oczekują od tego autorytetu pomocy.","Kilkukrotnie pytaliśmy już na tych łamach podczas pandemii o jasne i klarowne stanowisko Konferencji Episkopatu Polski w sprawie szczepień. W kontekście niefortunnych – delikatnie mówiąc – wypowiedzi niektórych duchownych wydawało nam się ono bardzo ważne.
Fakt, biskupi dotąd akceptowali zalecenia władz związane z pandemią, ze względu na zarządzone restrykcje dyspensowali wiernych z obowiązku obecności w kościele na niedzielnej mszy, wymagali przestrzegania zarządzeń dotyczących dystansu, maseczek itd. Uznając kompetencję władz, sami nie ogłaszali dodatkowych obostrzeń, jak bywało w innych krajach, w których np. zarządzono udzielanie komunii wyłącznie na rękę. Choć sam papież Franciszek powiedział, że „z etycznego punktu widzenia wszyscy powinni się zaszczepić”, że jest to „opcja etyczna, bo stawką jest zdrowie, własne życie, a także życie innych”, i wyznał, że nie rozumie tych, którzy utrzymują, że „szczepionka na koronawirusa jest niebezpieczna”, to zachęta do szczepień ze strony biskupów (choćby taka jak w grudniu 2020 r. abp. Wojciecha Polaka) była czymś absolutnie wyjątkowym.
Teraz to się zmieniło. Za namową ministra zdrowia – co podkreślano w mediach – przewodniczący episkopatu abp Stanisław Gądecki ogłosił 8 lipca „Oświadczenie w kwestii szczepień przeciw Covid-19”, w którym przypomniał, że „Kościół już wielokrotnie wypowiadał się w tej sprawie”. Zacytował, co prawda, tylko „Stanowisko Zespołu Ekspertów ds. Bioetycznych Konferencji Episkopatu Polski dotyczące szczepionek” – dokument, który wywołał sporo zamieszania, lecz jednak, przyznajmy to, zachętę do szczepień zawierał. Przewodniczący KEP napisał też – przywołując przykład Franciszka – że „Kościół wspiera wszystkich, którzy podejmują decyzję o zaszczepieniu się”. W tym samym czasie (11 lipca), we wszystkich parafiach Archidiecezji Warszawskiej odczytano apel kard. Kazimierza Nycza o „podejmowanie akcji szczepień dla dobra całej społeczności”. Metropolita warszawski poinformował, że „przy Świątyni Opatrzności Bożej w Warszawie-Wilanowie otwarto powszechnie dostępny punkt szczepień”, co ma służyć jako „przykład konkretnej troski o dobro bliźniego”. Także kard. Nycz nie krył, że apel ogłosił na prośbę wojewody mazowieckiego Konstantego Radziwiłła.
W kościołach diecezji kieleckiej odczytano z kolei komunikat, w którym na prośbę wojewody świętokrzyskiego bp Jan Piotrowski zwrócił się do „czcigodnych księży, osób konsekrowanych i wiernych świeckich” swojej diecezji z zachętą do korzystania z zainicjowanego przez wojewodę programu „Zaszczep się w wakacje”. Już wcześniej, na stronie Ordynariatu Polowego Wojska Polskiego ukazał się apel bp. Józefa Guzdka do żołnierzy i służb mundurowych: „Szczepimy się! Niech ten apel o zdrowy rozsądek, rozumne i odpowiedzialne podejście do akcji szczepień w szeregach Wojska Polskiego i służb mundurowych będzie przykładem dla reszty społeczeństwa. Jeżeli chcemy służyć, trzeba się zaszczepić”.
Przytoczyłem tu cztery apele biskupów zachęcające do szczepień. Prawdopodobnie było ich więcej. W tym trudnym dla Kościoła czasie, gdy już otrąbiono upadek jego autorytetu, władze – wobec szczepieniowego impasu – oczekują od tego autorytetu pomocy. Wojewoda Radziwiłł pisał do kard. Nycza: „Wierzę, że osobisty autorytet Księdza Kardynała i pozostałych duchownych oraz wywodzące się wprost z Ewangelii wezwania do troski o bliźniego i współodpowiedzialności za wspólnotę będą (…) przekonującymi argumentami do podjęcia decyzji o zaszczepieniu siebie i bliskich, w tym młodzieży”. Oby były. ©℗",KS. ADAM BONIECKI,12.07.2021,https://www.tygodnikpowszechny.pl/szczepionka-i-autorytet-168358
49,PRZEDŁUŻONE REKOLEKCJE,"Kiedy na wsi instytucja Kościoła przestaje działać normalnie, w życiu wiernych i księży zmienia się niemal wszystko.","Parafia na prowincji wciąż znajduje się w centrum lokalnego życia. Przedsięwzięcia inicjowane przez Kościół są często jedynymi, wokół których mieszkańcy mogą się zebrać. To przy udziale parafii odbywają się dożynki, dni wsi i gminy, koncerty, spotkania i wydarzenia sportowe. Kobiety organizują się przy przystrajaniu kościoła na różne okazje. W przypadku wielu ludzi jedyną społeczną funkcją, jaką pełnią, jest udział w radzie parafialnej.
Zrobiło się nerwowo
Są parafie, w których życie w czasie pandemii się zatrzymało. Odwoływane są chrzty, śluby, przerywane kursy przedmałżeńskie. Zapadają też decyzje o przełożeniu pierwszych komunii i bierzmowania, co nie wszystkim się podoba. W wielu miejscach aż buzuje.
– U nas ksiądz już ogłosił, że prawdopodobnie pierwsza komunia zostanie przełożona. Ale nie wiemy na kiedy. Na razie do rodziców zadzwoniła pani katechetka i powiedziała, że o komunii na wiosnę trzeba raczej zapomnieć – mówi Agnieszka z jednej z małych parafii pod Płockiem. – Od razu posypały się esemesy od znajomych: że mają już pokupowane alby, wynajęte knajpy na imprezy, że dzieciaki płaczą, bo spodziewały się święta. Tak jakby najważniejsze dla ludzi były imprezy, nie sakrament. Generalnie ludziom się wydaje, że cała ta epidemia na pewno niedługo przejdzie, więc nie trzeba nic przekładać.
CZYTAJ TAKŻE: Kościół wobec epidemii >>>
Dodaje: – Epidemia, zamiast ludzi zjednoczyć, znowu podzieliła. We wsiach naokoło ludzie źle patrzą na tych, którzy chodzą w niedzielę do kościoła. I odwrotnie: ten, co nie chodzi, jest gorszym katolikiem. Od starszej sąsiadki usłyszałam: „Taka pani mądra, do sklepu chodzi, a do kościoła nie?”. Przeprowadziłam się na wieś, bo myślałam, że tu będzie sielanka. A tutaj jak się wchodzi do kościoła, to jedna połowa obserwuje, jak jesteś ubrana, a druga połowa odwraca głowy, żeby nie musieć skinąć na „dzień dobry”.
Proboszcz w podpoznańskich Wirach w sobotę przed Wielkanocą święcił pokarmy, jeżdżąc samochodem z odkrytym dachem. W parafii w Szaflarach na Podhalu proboszcz organizował przed świętami akcję „Komunia Święta do domu”. Ustalił, do których domów i kiedy dotrze z sakramentem. Wielu mieszkańców było oburzonych, część księdza nie przyjęła. Wsie podzieliły się na tych, co „za”, i na tych, co „przeciw”.
Padło na księdza
Proboszcz Henryk Borzęcki z małej parafii w Białopolu pod Chełmem odprawił mszę 9 marca. Niedługo później źle się poczuł. Sam zgłosił się do szpitala w Chełmie. Miał w tym doświadczenie, bo wiele lat chorował ciężko na oskrzela. Objawy nie wskazywały na zakażenie koronawirusem, więc księdza umieszczono na oddziale pulmonologii. Lekarze przeprowadzili test i potwierdzili, że w wyniszczonym organizmie jest wirus. Zapadła decyzja o transporcie do szpitala w Puławach. Tam stan księdza się pogorszył. Zmarł 24 marca nad ranem.
Kościół parafialny został odkażony. Mieszkańcy modlili się za zdrowie kapłana. Zachodzili w głowę: jak to możliwe? Przypuszczają – jak podaje lubelska „Gazeta Wyborcza” – że mógł się on zarazić od osoby z Włoch, która była obecna na jednym z pogrzebów. A że długo chorował, mógł być osłabiony. Wirus nie wybiera – padło na proboszcza, który stanowisko piastował od 1991 r.
Henryk Maruszewski jest wójtem Białopola od 1994 r. Z księdzem znali się bardzo dobrze, współpracowali. Wójt podkreśla, że chociaż stała się tragedia, to dziś już życie w gminie toczy się jak w każdej innej. Paniki nie ma. Strach był może na początku, kiedy kolejne wyniki wracały pozytywne, m.in. u organistki czy kierowcy busa pracującego dla gminy. Urząd został zamknięty, 25 osób, w tym wójt, trafiło na kwarantannę.
– Mieszkańcy trzymają się podstawowych zasad bezpieczeństwa, zachowują odstępy w sklepach, nie przemieszczają się, noszą rękawiczki i maseczki. Poza tym rolnicy jak co roku pracują na polach – mówi Maruszewski. – Życie musi toczyć się dalej, także w parafii. Od dziekana otrzymałem decyzję, że do czasu wyboru nowego proboszcza liturgię w naszym kościele będzie sprawował ksiądz z sąsiedniej parafii w Buśnie.
W Wielkim Tygodniu i podczas świąt parafianie ściśle przestrzegali ograniczenia mszy do pięciu osób. Teraz czekają na nowego proboszcza. Na razie administratorem jest ks. Piotr Rawlik z Buśna. – Przy kościele w Białopolu wywiesiłem ogłoszenie, że we wszystkich sprawach można się zgłaszać do mnie. I parafianie chętnie z tego korzystają. Zamawiają intencje mszalne w Buśnie, załatwiają sprawy administracyjne, a od niedzieli także kościół w Białopolu wraca do normalnego funkcjonowania. Ja biorę na siebie odprawianie mszy św. Każdemu służę pomocą. Podczas kwarantanny w Białopolu nasz kościół był dla wszystkich otwarty. Parafianie z Białopola do nas przyjeżdżali, w końcu to tylko trzy minuty drogi – mówi ks. Rawlik.
Z rezerwacją
Ks. Zbigniew Wyka, proboszcz parafii Matki Boskiej Bolesnej w Mierzynie w województwie zachodniopomorskim, nie chciał czekać na koniec kryzysu. W Niedzielę Palmową zorganizował… 46 mszy. Liturgie odbywały się co godzinę w kościele, dwóch namiotach oraz w sali na plebanii. Na msze trzeba było rezerwować miejsca, by podczas każdej z nich liczba wiernych nie przekroczyła pięciu osób. Rezerwacje szybko się wyczerpały. Tego dnia do kościoła z palmami mogło więc przyjść łącznie 230 osób.
– Rezerwacje rozeszły się w ciągu kilku dni. Było trochę hejterskich komentarzy, zawsze znajdą się ludzie, którym nic się nie podoba. Ale sporo było też pozytywnych głosów – wspomina Grzegorz Krakowiak, który opiekuje się stroną internetową i fanpage’em parafii na Facebooku. – Myślę, że cała ta sytuacja spowoduje duży przypływ wiernych. Ludzie widzą, że proboszcz im pomaga w taki ludzki sposób. Może staniemy się dla siebie serdeczniejsi.
W Mierzynie to nie pierwszy pomysł na to, jak iść z duchem czasów. – Zaczęło się kilka lat temu od transmisji audio z mszy. Potem przeszliśmy na wideo. Od niedawna transmitujemy msze na żywo. Oprócz tego mamy własny kanał na YouTubie – opowiada Krakowiak.
System rezerwacji działa na stałe za pośrednictwem strony internetowej parafii. Można też na niej wpisać intencję modlitewną do Matki Bożej Nieustającej Pomocy. Wpisów jest 118. Zbigniew prosi „o Boże miłosierdzie dla Heleny i rodziny”. Sylwia o „dar życia wiecznego dla zmarłego synka”.
Po wybuchu epidemii ks. Wyka podjął decyzję, która nie wszystkim się spodobała. Postanowił przekazać prawie 70 tys. zł na zakup respiratorów dla szpitala w Szczecinie. Pieniądze pochodzą ze zbiórki na budowę nowego kościoła. W liście do parafian tłumaczy, że budowa może poczekać, życie ludzkie jest ważniejsze.
– Znam księdza proboszcza od kilkunastu lat. To człowiek, który zna realia życia codziennego. I kiedy trzeba, to po prostu pomaga – mówi Krakowiak.
W normalnym trybie
„Przecież ich z kościoła nie wygonię” – miał powiedzieć proboszcz jednej z małych wiejskich parafii w diecezji płockiej po tym, jak część wiernych zwróciła mu uwagę, że do kościoła przychodzi nawet 30 osób i w normalnym trybie odbywają się spowiedzi.
Parafia liczy kilkaset dusz. Nie ma strony internetowej. Komunikacja między proboszczem a wiernymi odbywa się podczas mszy, raz w roku podczas kolędy, na co dzień za pośrednictwem tablicy z ogłoszeniami. A na niej ani śladu informacji, że w kościele może przebywać do pięciu osób. Proboszcz podczas kazań mówi o tym, że trzeba być dzielnym i dbać o słabszych. Ale o obostrzeniach nie wspomina. Spowiada, udziela komunii, spotyka się z parafianami.
W Podkowie Leśnej po wielkanocnej mszy – miało w niej brać udział nawet 70 osób – do akcji wkroczyła policja. Podobnie w Sromowcach Wyżnych w powiecie nowotarskim, gdzie wiernych miało przyjść 60. Skandalem skończyła się msza w Wołowie pod Wrocławiem. Do portalu OKO.press zgłosił się czytelnik, który zdążył zrobić zdjęcia wnętrza kościoła podczas sobotniej liturgii – uczestniczyło w niej kilkudziesięciu wiernych. Wykonał kilka fotografii, zanim podbiegł do niego ksiądz i próbował wyrwać telefon.
Cyberpobożność w zamian
Ks. Jacek Dziel w 2019 r. objął probostwo w małym Giewartowie w Wielkopolsce, wkrótce odbyła się pierwsza kolęda. Epidemia zastała go więc w momencie, w którym zaczynał poznawać parafian i miejsce swojej posługi.
– W tej chwili życie parafii toczy się przede wszystkim internetowo – mówi. – Tak się komunikujemy. Przesyłam materiały formacyjne dla poszczególnych grup. Poza tym prowadzimy transmisje mszy św., w Wielkim Tygodniu organizowaliśmy online rekolekcje ostatniej szansy, a w czasie Triduum Paschalnego katechezy każdego dnia.
Spowiedź? – Nie organizujemy spowiedzi na konkretne godziny, żeby nie doszło do zebrania się w jednym czasie większej liczby osób. Ale cały czas podkreślam, że jestem na miejscu, do dyspozycji – mówi ks. Dziel. – Każdy może zadzwonić na plebanię i się umówić. Wtedy wychodzę i spowiadam. Odbywa się to różnie, czasem to po prostu wspólny spacer. Ale zawsze zachowujemy bezpieczną odległość, dezynfekujemy dłonie. Jeśli spowiadam w konfesjonale, to zawsze przez specjalną folię zainstalowaną w kratce. Po spowiedzi folia jest wymieniana.
Pogrzeby? – Żeby wyjść rodzinom naprzeciw, robimy transmisje mszy pogrzebowych. Nie publiczne, ale dostępne dla bliskich za pośrednictwem specjalnego linku. Epidemia to nasze wspólne nieszczęście i widzę, że ono nas jednak integruje.
Przed świętami ks. Dziel zorganizował konkursy dla dzieci na najładniejszą palmę i najlepiej przystrojony koszyk wielkanocny. Wszystko po to, żeby zaangażowanie nie wygasło.
– W całej tej sytuacji widzę i szanse, i zagrożenia – mówi. – Duży plus to zaangażowanie młodego pokolenia za pośrednictwem nowoczesnych technologii. Młodzi sami stworzyli zbiórkę pieniędzy na funkcjonowanie parafii na portalu crowdfundingowym. Bardzo mnie to cieszy, bo widzę, że czują współodpowiedzialność. Jest też pewne niebezpieczeństwo. Niektórzy mogą przyzwyczaić się do „cyberpobożności”, do transmisji w telewizji czy przez internet. Może dojść do rozluźnienia dyscypliny sakramentalnej, jeśli chodzi o spowiedź i komunię świętą. Będziemy musieli to odbudowywać.
A jak proboszcz małej parafii osobiście znosi kryzys? – Brakuje mi tego, żeby z kimś usiąść, porozmawiać, zapytać o codzienne sprawy. Ale staram się ten czas traktować jako przedłużone rekolekcje. Wyciszenie się, kontemplacja – odpowiada. – Wie pan, to wyzwanie naszych czasów. Mam nadzieję, że po tym wszystkim po prostu zatęsknimy za normalnymi, zdrowymi relacjami. Staram się ciągle wzbudzać w sobie poczucie, że nie jestem sam. Nawet jeśli sprawuję mszę w pustym kościele przed kamerą, myślę o tym, że ci ludzie jednak gdzieś tam są. ©",MARIUSZ SEPIOŁO,20.04.2020,https://www.tygodnikpowszechny.pl/przedluzone-rekolekcje-163127
50,A WIĘC... LOCKDOWN,"Jeszcze nie taki zupełny, jeszcze pozostało kilka kroków do pełnego zamknięcia: zakaz przemieszczania się czy radykalne ograniczenie handlu i działalności firm. Czyli coś, co premier nazwał kwarantanną narodową. Zostanie ogłoszona za 10 dni, jeśli sytuacja epidemiczna się nie poprawi.","To, co zwraca uwagę pośród ogłoszonych dzisiaj obostrzeń, to wysłanie na nauczanie zdalne klas 1-3. Zamknięcie szkół już „do końca” to ruch właściwy, ale ogromnie spóźniony. W wielu placówkach ze względu na braki wśród nauczycieli klasy są łączone, a część rodziców w geście nieposłuszeństwa obywatelskiego, w obawie o zdrowie własne bądź mieszkających z nimi dziadków i tak nie posyła dzieci na lekcje. 
Nieprzygotowanie systemu edukacji do zapowiadanej przez epidemiologów (od lata!) jesiennej drugiej fali COVID-19 to jeden z najpoważniejszych grzechów rządu. Zignorowano racjonalne postulaty, by opóźnić rozpoczęcie zajęć do połowy września, by uczniowie nie zawlekli do szkół infekcji przywiezionych z wakacji. Ministerstwo Edukacji w porozumieniu z Głównym Inspektoratem Sanitarnym przygotowało ogólnikowe wytyczne, z punktu widzenia epidemiologicznego – niemal bezwartościowe. 
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>
Pod koniec września krzywa zakażeń zaczęła ostro piąć się w górę – co trwa do dziś, a szczytu nie widać. Przyczyną tej sytuacji w opinii wielu epidemiologów było właśnie pójście „na żywioł” i otwarcie szkół bez żadnych realnych zabezpieczeń. Część ekspertów już na przełomie września i października alarmowała: czas przejść na nauczanie zdalne. Inni mówili o ogłoszeniu dwutygodniowych ferii, aby przerwać transmisję wirusa. Rząd wolał jednak organizować kolejne konferencje, na których minister edukacji podkreślał, że przeważająca liczba szkół pracuje w trybie stacjonarnym. 
Jeden z nauczycieli, z którymi rozmawiałem, przygotowując w sierpniu tekst o gotowości szkół do rozpoczęcia zajęć, od dwóch tygodni leży w domu z ciężkimi objawami COVID-19. Mimo że miał duszności, pogotowie odmówiło przewiezienia go do szpitala. Rozmawiałem z nim, kiedy jeszcze mógł swobodnie mówić: stwierdził, że czuje się przez państwo oszukany – kazano mu pójść bez żadnego zabezpieczenia na jeden z najbardziej niebezpiecznych frontów, po czym odmówiono pomocy medycznej. W jego szkole choruje bądź przebywa na kwarantannie prawie 40 proc. nauczycieli. W tym momencie organizacja jakiegokolwiek nauczania, nawet zdalnego, to logistyczna kwadratura koła.
SZKOŁA WOBEC EPIDEMII - CZYTAJ WIĘCEJ W SERWISIE SPECJALNYM >>>
Obostrzenia sanitarne dotknęły tym razem także kultu religijnego. W kościołach będzie mogła przebywać 1 osoba na 15 metrów kwadratowych (dotychczas: 1 osoba na 7 metrów kwadratowych). Taryfa ulgowa, tak długo stosowana wobec Kościoła, była zupełnie niezrozumiała. Dystans 1,5 metra między uczestnikami mszy był fikcją. Dezynfekcja rąk przed podawaniem komunii to kwestia dobrej woli księdza. Problemu przyjmowania komunii do ust w czasie pandemii nie warto nawet rozwijać. Wielu biskupów przywróciło już dyspensę zwalniającą od niedzielnego obowiązku osobistego uczestnictwa w eucharystii. Niestety, w wypowiedziach duszpasterzy nie pojawia się tak często jak w marcu czy kwietniu temat komunii duchowej i żalu doskonałego za grzechy. Biorąc pod uwagę, że niedzieli bez wizyty na mszy nie wyobrażają sobie przede wszystkim ludzie starsi, najbardziej zagrożeni ciężkim przebiegiem choroby – skutki mogą być dosłownie opłakane. Troska o zdrowie i życie seniorów powinna się dzisiaj przejawiać w zdecydowanym wezwaniu: nie przychodźcie na razie na msze, módlcie się przed ekranami telewizorów czy komputerów. 
CZYTAJ TAKŻE: KOŚCIÓŁ WOBEC EPIDEMII >>>
Podczas konferencji na temat nowych obostrzeń premier Morawiecki wskazał jako źródło wzrostu zakażeń protesty uliczne przeciwko wyrokowi Trybunału Konstytucyjnego. To częściowo prawda: statystyka jest nieubłagana i duża liczba interakcji społecznych musi doprowadzić do transmisji wirusa nawet przy zachowaniu reżimu sanitarnego (o co podczas manifestacji niełatwo). Premier nie zająknął się jednak o innych czynnikach, które w najbliższych dniach wywindują wskaźniki epidemiczne. Rząd ostatnio włączył do państwowych statystyk wyniki testów wykonywanych prywatnie, a po drugie – zaakceptował jako metodę diagnozowania infekcji testy antygenowe drugiej generacji (ich zastosowanie odciąży laboratoria, w których wykonuje się testy genetyczne RT-PCR). Dzięki wzrostowi liczby wykonywanych ogółem testów pójdzie do góry wykres wykrytych przypadków. Nie będzie się to jednak wiązało ze wzrostem zakażeń, tylko wzrostem ich wykrywalności. Łączenie tego skoku z trwającymi protestami byłoby skandalicznym nadużyciem.
Premier Morawiecki podczas środowej konferencji przywołał opinię naukowców z Interdyscyplinarnego Centrum Modelowania Matematycznego i Komputerowego UW, którzy mieli rzekomo stwierdzić, że „każdego dnia wzrost liczby zakażeń na skutek protestów ulicznych może wynosić około 5 tys. osób”. Tymczasem badacze już dzień wcześniej podkreślali, że ich model matematyczny absolutnie nie uprawnia do wyciągania takich wniosków. Epizod ten pozwala podejrzewać, że narracja rządowa nie będzie niestety stroniła od kolejnych manipulacji.
Zdaniem ratowników medycznych, krążących od szpitala do szpitala w poszukiwaniu miejsca dla pacjentów, liczba łóżek „covidowych” rośnie tylko w ministerialnych statystykach. Wielu ciężko przechodzących COVID-19 leży w domu, mimo że ich stan w normalnych okolicznościach kwalifikowałby ich do opieki szpitalnej. „System opieki zdrowotnej jest na granicy wydolności” – powiedział minister Adam Niedzielski. Jest to, wbrew pozorom, opinia optymistyczna. Zdaniem wielu medyków system już dawno runął.
CZYTAJ TAKŻE
OBRONA ZDROWIA: Państwo nie gwarantuje ani testu, ani karetki, ani miejsca w szpitalu. A gdy pandemia się skończy, problemy zostaną >>>",MACIEJ MÜLLER,04.11.2020,https://www.tygodnikpowszechny.pl/a-wiec-lockdown-165529
51,ABP RYŚ: W NIEDZIELĘ ZOSTAŃCIE W DOMACH,"Korzystajmy z dyspensy, w domach przeżywajmy Eucharystię. Łączmy się na modlitwie poprzez media, unikajmy zgromadzeń, bo epidemia wzrasta – wezwał metropolita łódzki.","Czytałem dzisiaj rano fragment »Dzienniczka« – powiedział abp Grzegorz Ryś na zakończenie porannej mszy św. w sobotę. – Siostra Faustyna opowiada, jak w jedną z niedziel Wielkiego Postu lekarz zakazał jej iść na Gorzkie Żale. Była przybita, lecz postanowiła odmówić nabożeństwo w swojej izolatce. Usłyszała jednak dzwonek z sąsiedniej izolatki i poszła pomóc tamtej chorej osobie. Kiedy wróciła do siebie, usłyszała w duszy słowa Pana Jezusa – że wypełniła dla Niego wielką posługę, o wiele ważniejszą, niż gdyby poszła do kaplicy”.
Posługa dla Chrystusa – tłumaczył metropolita łódzki – może przyjmować rozmaitą formę. „Jutro ma taką – podkreślił – że usługujemy wszyscy sobie wzajemnie tym trudem, że pozostajemy w domach i tam przeżywamy Eucharystię. Bardzo was do tego namawiam. Korzystajcie z dyspensy. Łączmy się na modlitwie poprzez media, z wdzięcznością wobec wszystkich, którzy nam to ułatwiają. Ale unikajmy zgromadzeń, bo epidemia na razie wzrasta. Na ten moment wiemy, że w Łódzkiem mamy 57 osób chorych, ale ponad 7 tys. objętych kwarantanną. Te liczby ciągle rosną, odpowiedzialność każe zostać w domu”.
Abp Ryś zaprosił do takiej modlitwy i do takiej wspólnoty wiary, jaka jest w tym momencie możliwa. „W tym się wyraża nasza miłość do wszystkich chorych i do tych, którzy na szczęście jeszcze chorzy nie są – podsumował – Możemy w ten sposób usłużyć Jezusowi”.
Czytaj więcej:
Abp Grzegorz Ryś w „Tygodniku”
Koronawirus i COVID-19 - serwis specjalny
„Tygodnik” na kwarantannę - wybór najlepszych tekstów dostępny bezpłatnie!",MAM,21.03.2020,https://www.tygodnikpowszechny.pl/abp-rys-w-niedziele-zostancie-w-domach-162705
52,KOŚCIELNY EGZAMIN Z DOJRZAŁOŚCI,W ostatnim tygodniu Kościół w Polsce przeszedł przyśpieszony kurs życia z pandemią. Dziś – w niedzielę – zdajemy z tego kursu pierwszy egzamin.,"W ciągu kilku dni podejście biskupów do epidemii przeszło szybką ewolucję. Jeszcze w środę rzecznik prasowy Episkopatu ks. Paweł Rytel-Andrianik mówił, że „nie można sobie wyobrazić, abyśmy się nie modlili w naszych kościołach”. W chwili, gdy zamykany był plac św. Piotra, a środowa audiencja papieża transmitowana przez internet z biblioteki pałacu apostolskiego, w Polsce pomysłem na ograniczenie ryzyka zarażeń było zwiększenie liczby mszy, aby w kościołach zrobiło się luźniej. Do takich działań wezwał księży we wtorek przewodniczący Konferencji Episkopatu Polski abp Stanisław Gądecki. Na wszelki wypadek Prezydium Episkopatu przeniosło jednak wiosenne zebranie Konferencji Episkopatu na dalszy termin. Zamiast niego w czwartek spotkała się Rada Stała Episkopatu, która wydała nowe wytyczne. Były przełomowe. Zaleciły biskupom diecezjalnym udzielenie dyspensy od obowiązku niedzielnego uczestnictwa we mszy przede wszystkim osobom w podeszłym wieku i tym z objawami infekcji. Zostawiono jednak furtkę także dla wszystkich, którzy „czują obawę przed zarażeniem”. Ponadto zarządzenie zaleciło przyjmowanie komunii na rękę, przekazywanie znaku pokoju przez skinienie głowy oraz rezygnację z napełniania kropielnic święconą wodą.
W piątek większość biskupów diecezjalnych wprowadziła w swoich diecezjach dekrety zgodne z zaleceniami Rady Stałej. Tymczasem rząd zapowiedział wprowadzenie od niedzieli stanu zagrożenia epidemicznego i zakazał zgromadzeń powyżej 50 osób. W tej sytuacji w sobotę zaczęły pojawiać się głosy wzywające wszystkich do rezygnacji z uczestnictwa w niedzielnej mszy. Abp Grzegorz Ryś w liście do diecezjan tłumaczył, że pozostanie w domach nie tylko nie będzie grzechem, ale będzie wyrazem miłości. Prymas Wojciech Polak w rozmowie w „Faktach po faktach” w TVN24 porównywał pozostanie w domach w sytuacji pandemii do postawy matki, która rezygnuje z niedzielnej mszy, by opiekować się chorym dzieckiem. W sobotnim dekrecie ogłaszającym dyspensę dla wszystkich diecezjan metropolita krakowski abp Marek Jędraszewski napisał: „Nieuczestniczenie w Mszy świętej niedzielnej w tych warunkach nie jest przejawem braku pobożności i wiary, lecz wyrazem troski o dobro wspólne i miłości Boga obecnego w drugim człowieku”.
Najbardziej radykalne kroki podjął biskup gliwicki Jan Kopiec, odwołując do 29 marca wszystkie msze i nabożeństwa z udziałem wiernych (między mszami kościoły pozostaną otwarte dla indywidualnej modlitwy i spowiedzi). Swoje kościoły zamknęli także dominikanie.
Dzisiaj, w niedzielę, jak się wydaje, większość Polaków pozostała w domach i skorzystała z uczestnictwa w mszy za pośrednictwem radia, telewizji czy internetu (pojawiło się bardzo dużo nowych medialnych możliwości). Na przykład w jednej z licznych zwykle mszy w katedrze wrocławskiej uczestniczyło zaledwie 13 osób. Przed kruchtami pojawili się ministranci lub kościelni, dyskretnie liczący wchodzących. Ci księża, którzy nie mieli takich pomocników, zapowiadali, że sami przed mszą policzą wiernych i gdy ich liczba przekroczy dopuszczoną przez prawo, odwołają mszę.
Wygląda na to, że pozytywnie zdajemy egzamin z roztropności i karności wobec wprowadzanych rygorów. Poza przypadkami zdumiewającymi, jak list metropolity szczecińsko-kamieńskiego abp. Andrzeja Dzięgi na dzisiejszą niedzielę Wielkiego Postu, wzywający do „odwagi” w korzystaniu ze święconej wody i komunii do ust (więcej w komentarzu Piotra Sikory).
Ale właśnie z uwagi na te groźne wyjątki (ile osób posłucha wezwań arcybiskupiego listu?), a także masowe oczekiwanie na „dyspensę z obecności na niedzielnej mszy”, na język, którym się posługujemy, np. że ta dyspensa chroni nas od popełnienia grzechu śmiertelnego (a przecież ostatecznie to okoliczności, nasze intencje, świadomość i dyspozycje decydują o grzeszności czy bezgrzeszności naszego działania) powstaje pytanie: czy zdajemy także egzamin z religijnej dojrzałości?
Wyraźnie już widać słabość dominującego modelu religijnej edukacji, prowadzącej przede wszystkim do wychowywania do posłuszeństwa i zależności od zewnętrznych autorytetów. Warto do tego problemu powrócić w spokojniejszych czasach.",ARTUR SPORNIAK,15.03.2020,https://www.tygodnikpowszechny.pl/koscielny-egzamin-z-dojrzalosci-162567
53,RZECZY,"U mnie w pracy stoją worki na ubrania. Pod biurkiem znajduję buty w nie moim rozmiarze. Kiedyś myślelibyśmy o ubraniach, czy są ładne. Teraz zastanawiamy się tylko: czy są ciepłe? Dokąd poszły z nimi w świat?","Paulina: – Zmieniają się jak pogoda. Gdy zaczynałam, w magazynie były śpiwory do minus pięciu stopni. Trzy tygodnie później już do minus dwudziestu pięciu.
Helena: – Spływa pomoc zmasowana. Tysiące ludzi w kraju, wypełniając codzienne domowe obowiązki, myślami są blisko nas. To trudne – być blisko takimi myślami.
Kamila: – Stąd, przez okno, też inaczej patrzę na Puszczę. Zawsze piękna jest tu jesień, potem czeka się pierwszego dnia ze śniegiem, żeby wyjść na sanki. W tym roku patrzę i widzę głównie termometr. Minus sześć. Czy mają suche skarpety?
Monika: – Tu jest dużo bagien, pod śniegiem niewidocznych. Czasem sami w nie wpadamy.
Kamila: – Minus sześć. Czy mają zapałki, żeby rozpalić małe ognisko?
Woda, dar
Małgorzata: – Najpierw trzeba nakarmić. Podać zupę, ciepłą, słodką herbatę. Ciepłe jedzenie. Energetyczne batony, które zabiorą ze sobą. Ciepłe rękawiczki, skarpety, spodnie, bieliznę termiczną, kurtkę i buty. Śpiwory i wodoodporne nakładki na nie. Folie rozgrzewające, które zakłada się pod kurtki...
Katarzyna: – Podgrzewacze do rękawiczek...
Paulina: – Patrzysz na te wszystkie rzeczy i myślisz, co może się wydarzyć. W jakim są stanie.
Małgorzata: – Plastry do opatrzenia obolałych stóp, pudry, maści, termometr. Mężczyzn częstujemy papierosem, kobietom dajemy podpaski i inne środki higieny osobistej.
Anna: – Przez 30 lat nasza fundacja kupowała sprzęt medyczny, rentgeny i tomografy warte miliony złotych. Teraz kupujemy ogrzewacze do rąk, koce, skarpety. Okazuje się, że kubek ciepłej herbaty ma taki sam wymiar jak tomograf.
Małgorzata: – Czy to dar? Darem byłoby dać im schronienie. To forma podtrzymania przy życiu. Rzeczy, które im się należą.

Zbiórka rzeczy dla migrantów na granicy polsko-­białoruskiej. Kraków, 5 grudnia 2021 r. / FOT. JACEK TARAN
Helena: – Nikt z nas nie był w sytuacji, że przez cztery dni spijał tylko rosę z liści albo wodę z bagien. A tu podchodzisz do grupy i słyszysz najpierw po arabsku ma’. Wody. Jakoś mi do tej wody nie pasuje słowo „dar”. Oni to powinni mieć.
Magdalena: – Spotkaliśmy się, zorganizowaliśmy się niezależnie, w wielu miejscach kraju. Może dlatego, że uznajemy się za część wspólnoty, obywateli państwa, które nie wywiązuje się ze swoich zobowiązań?
Paulina: – Skala jest gigantyczna. Przyjeżdżają całe palety plecaków. Gdy zgłasza się zapotrzebowanie na konkretną rzecz, w ciągu góra trzech dni jest już w magazynie. Dwieście powerbanków. Setki telefonów.
Małgorzata: – Mam wrażenie, jakby wszyscy, którzy pomagają wolontariuszom idącym do lasu, byli dla nich 24 godziny na dobę.
Rozumienie świata
Kamila: – W Borku i Hajnówce ludzie zorganizowali się szybko. Zaczęli wynosić swoje rzeczy z domu, nie oczekując nic w zamian. Ani nie pytając, do kogo trafią.
Paulina: – W pierwszej połowie listopada na ulicach Białowieży złapano siedmiu chłopaków. Wiadomo było, że zostaną wywiezieni z powrotem do lasu. W ciągu kilku minut z domów naokoło wybiegli ludzie z rzeczami. Nie tylko z jedzeniem.
Paulina: – Spotykam ludzi, którzy chcą dawać pieniądze, tak prywatnie. Gdy komuś psuł się samochód, zdarzało się, że laweciarze i mechanicy rezygnowali z pieniędzy.
Magdalena: – U nas w Cieszynie granica jest oczywistym elementem rozumienia świata. Od początku wiedzieliśmy, że trzeba zareagować. Pierwszy impuls: stanąć na naszym polsko-czeskim moście. Zaznaczyć się w przestrzeni miasta. Pokazać, że jesteśmy.
Helena: – Dziś była pani z Poznania, tylko na chwilę, przywieźć rzeczy, potem wróciła do domu, do swoich dzieci. Krótka rozmowa z kimś, kto nie godzi się na bezsilność, nawet nie patrząc na to, jak to jest odbierane. Byliśmy po nocy poszukiwań 4-letniej Eileen. Ta pani powiedziała, że gdy jechała przez pół Polski, przyszła jej też do głowy myśl, żeby zostawić rzeczy i szukać jej w lesie.
Misie
Kamila: – Taka scena. Na podłodze w domu dzielę ubranka dziecięce na rozmiary. Przychodzi mój 3,5-letni syn. Pyta, dla kogo to robię. „Dla dzieci, które nie mają domu” – ­odpowiadam. „Jak nie mają domu, to nie mają gdzie odpocząć?” – pyta. „Nie mają gdzie. Nie mają też ubranek”. „A czy mają zabawki?”. Za chwilę syn przynosi swojego ulubionego dinozaura. Mówi, że odda go jakiemuś chłopcu bez zabawek. „Ja go lubię, to może ten chłopiec też go polubi” – mówi.
Monika: – Było to dziwne i straszne, kiedy pomyślałam, że komuś może się przydać moja kołderka dziecięca. Z czasu, gdy sama byłam dzieckiem. Moja osobista, którą, no wiesz...
Elżbieta: – Wzrusza mnie, gdy do naszego punktu przyjeżdżają rodziny z dziećmi. Pokazują, jak należy się dzielić. Każde dziecko witam w dwójnasób. Staram się, żeby mu było u nas miło.
Monika: – Dajemy misie. Dzieciom, zwłaszcza tym najmłodszym. Jako namiastkę bezpieczeństwa, domu, aby poprawić nastrój. To używane misiaki, które razem z ubraniami przysyłają ludzie z całej Polski.
Helena: – Znajoma przywiozła malutkiego misia, swoją przytulankę z dzieciństwa. Bardzo dla niej ważną. Wtedy nie było jeszcze wielu interwencji i dzieci nie spotykało się w lesie zbyt często. Ale trzy dni później Klara pojechała na interwencję do rodziny z dwójką małych chłopców. Jeden z nich miał dziecięce porażenie mózgowe. Jakoś w ostatnim momencie spakowała ze sobą tę przytulankę.
Darowany czas
Paulina: – Sąsiaduję okno w okno ze Strażą Graniczną. Gdy zaczynałam pomagać, najpierw poszłam do nich. Powiedziałam, że będę pomagać w lesie, i że możemy się tam spotkać, po przeciwnej stronie. Odpowiedzieli: pewnie, pomagaj, tylko nie rób nic głupiego.
Kamila: – Dzieli nas tutaj ta sytuacja. Czy powinno się pomagać, czy powinno się „stanąć murem za polskim mundurem?”. Władza przedstawia to tak, jakby współczucie migrantom oznaczało występowanie przeciw funkcjonariuszom. Ale policjantom i strażnikom granicznym też mogę coś dać. Nic mnie przecież nie kosztuje, żeby temu, kto setny raz mnie kontroluje, wciąż mówić na koniec „miłego dnia”.
Paulina: – Straż czasem podaruje czas. Moja koleżanka zadzwoniła kiedyś na komendę, mówiąc, że ma grupę, która chce złożyć azyl, ale potrzebuje jeszcze dwóch godzin. „Dobrze, przyjedziemy za dwie” – usłyszała.
Dokąd poszły?
Natalia: – Pamiętam blender. Kiedyś w Warszawie zgłosiła się do nas pani uchodźczyni z pytaniem, czy pomożemy jej znaleźć blender. Zaczęła się wśród nas dyskusja: blender to nie jest towar pierwszej potrzeby. Udało się go jednak ­zorganizować. Gdy go przekazywałam, okazało się, że potrzebuje go, bo jej syn ma schorzenie układu pokarmowego i powinien jeść rozdrobnione jedzenie. Dla niej to był arykuł pierwszej potrzeby.
Monika: – Pamiętam dobrą, górską kurtkę, którą dała żona pana zmarłego na covid.
Katarzyna: – Pamiętam zupy. Często konsultowane z dietetykami, żeby były kompletne i jednocześnie zdrowe dla osób, które mogły nie jeść przez kilka dni. Zawekowane, dokładnie rozlane, opisane, dostajemy je czasem z drugiego końca Polski. Przyszły też ręcznie robione batoniki z daktylami i orzechami, zawinięte w folię śniadaniową i z doczepionymi karteczkami, na których ktoś napisał: „Jesteś wielka”, „kocham cię”. Dary z Francji opisano: „Karawana bez granic”.
Kamila: – Są też nieoficjalne magazyny. Czasem za drzwiami stoją worki na ubrania. Pod biurkiem buty w nie moim rozmiarze. Kiedyś myślelibyśmy o ubraniach, czy są ładne, czy są modne. Teraz zastanawiamy się tylko: czy są ciepłe? Dokąd poszły z nimi w świat?
Nie przestać
Anna: – To fantastyczne, że jest tak wielu ludzi, którzy chcą pomagać. Choć mają często różne podejście do polityki, w tym do ochrony granic.
Magdalena: – Może podświadomie czujemy zagrożenie, że można przestać być człowiekiem? Chrześcijaństwo mówi o zatwardzaniu serc. Że można iść w jakimś dobrym kierunku, ale potem nagle przestać. W psychoterapii jest termin „wyparcie” – wypieramy jakąś rzeczywistość, ponieważ jest trudna. Ale mówią nam mędrcy psychoterapeuci i mędrcy teologowie, że to jest pozbawianie się człowieczeństwa. Że wtedy jest w nas mniej z człowieka.
Katarzyna: – To było niedawno. Nocna interwencja, trójka Syryjczyków, dajemy im żywność i ciepłe ciuchy. Miejsce nie jest komfortowe, blisko drogi, więc trzeba się spieszyć. Ale chwilę żartujemy. Na pożegnanie jeden z nich mówi, że chce mi coś zostawić. W ciemności nocy wkłada mi coś do dłoni, żegnamy się. Dopiero później widzę, że to metalowo-płócienna bransoletka z krzyżem i Chrystusem w koronie cierniowej. ©℗
Dziękuję za rozmowy: Katarzynie Nowak, wolontariuszce Grupy Granica; Paulinie Szymurze, mieszkance Białowieży; Helenie Żółtowskiej, wolontariuszce Klubu Inteligencji Katolickiej w Warszawie; Kamili Plis, sołtysce wsi Borek k. Hajnówki; Monice Toporek, wolontariuszce Grupy Granica; Małgorzacie Grygierczyk ze stowarzyszenia Salam Lab; Annie Orzech, rzeczniczce prasowej Wielkiej Orkiestry Świątecznej Pomocy; Magdalenie Szczeponek-Kłodzie z inicjatyw Granica dla Granicy i Ewangelicy dla Granicy (Cieszyn); Elżbiecie Paszkowskiej, dyrektorce Podlaskiego Oddziału Okręgowego Polskiego Czerwonego Krzyża w ­Białymstoku; Natalii Gebert z inicjatywy Dom Otwarty (Warszawa).",MARCIN ŻYŁA,13.12.2021,https://www.tygodnikpowszechny.pl/rzeczy-170074
54,WYSOKIE PROGI,"ROD DREHER, autor „Opcji Benedykta”: Powinniśmy mieć strategię ochrony Kościołów i naszej wiary przed zniekształceniami przez siły polityczne zarówno lewicowe, jak i prawicowe.","PIOTR SIKORA: W swojej książce „Opcja Benedykta” wzywa Pan do tworzenia osobnego społeczeństwa chrześcijańskiego – czegoś w rodzaju chrześcijańskich dzielnic, alternatywnego systemu edukacji itd. Jednocześnie pisze Pan z podziwem o Dietrichu Bonhoefferze, jako świadku i męczenniku, który potrafił żyć Ewangelią pomimo trudnych okoliczności zewnętrznych. Przecież bonhoefferowska wizja chrześcijaństwa bezreligijnego wydaje się sprzeczna z Pana propozycją.
ROD DREHER: Gdzie pan widzi konflikt pomiędzy opcją Benedykta a tym, czego chciał Bonhoeffer?
Bonhoeffer uważał, że chrześcijanie powinni być całkowicie zanurzeni w tym – zsekularyzowanym – świecie, nie oddzielać się zewnętrznie od niego.
To prawda. Ale Bonhoeffer zasługuje na szacunek, ponieważ żył swoją wiarą aż do śmierci. Chciałbym widzieć dzisiejszy Kościół, chrześcijan XXI wieku – katolików, protestantów, prawosławnych – podobnie gotowych cierpieć za swoją wiarę, dając świadectwo Ewangelii.
Żyjemy w społeczeństwie, w którym mamy coraz mniej wsparcia w życiu chrześcijańskim. Zapewne w Polsce nie jest aż tak źle, jak w Stanach Zjednoczonych. W USA przyzwyczailiśmy się do „wiary klasy średniej” – wygodnej, spokojnej. Większość Amerykanów nie wyobraża sobie cierpienia za cokolwiek, nie tylko za wiarę. W mojej ostatniej książce piszę o Franciszku Jägerstätterze, Austriaku z czasów nazizmu. Ze swoją żoną żyli w katolickim miasteczku, niczym się zewnętrznie nie wyróżniali, jak wszyscy chodzili do kościoła. Gdy przyszli naziści, tylko Franz i jego żona rozpoznali zło i przeciwstawili się mu, uznając to za swój chrześcijański obowiązek.
Gdy myślę o opcji Benedykta, to chciałbym, aby chrześcijanie wzięli sobie takie postawy za wzór i zaangażowali się we wspólne budowanie silnych wspólnot prawdziwych uczniów Jezusa. Żebyśmy wiedzieli, kiedy spotykamy się ze złem, i mieli odwagę cierpieć za wiarę. Niektórzy myślą, że opcja Benedykta polega na ucieczce „w góry”. Nie. Nie jestem mnichem, moi czytelnicy też nie. Ale w pewnym sensie powinniśmy żyć jak mnisi – byśmy idąc do świata, ukazywali Chrystusa, byli Mu wierni.
Współczesne społeczeństwo staje się coraz bardziej zatomizowane, a Kościół jest jego częścią. Potrzeba, byśmy w Kościele tworzyli znacznie silniejsze wspólnoty, w których będziemy pamiętać, kim jesteśmy i co to znaczy: żyć jako chrześcijanie – pełniąc dobre uczynki i służąc bliźnim. Ale także ze świadomością, że gdy świat domaga się od nas kompromisu w naszej wierze, trzeba być gotowym na cierpienie.
Podobnie Bonhoeffer uważał, że śmiertelnym wrogiem wiary jest „tania łaska”. Lecz on żył i pracował w świecie, który był wciąż bardziej chrześcijański niż nasz dzisiaj. Gdyby dziś miał iść, by głosić Ewangelię i oddać za nią życie – skąd czerpałby siłę? Napisał zresztą książkę „Życie wspólne” – podkreślając, jak ważne są mocne wspólnoty, umożliwiające formację chrześcijańską, wspierające w wierności.
W jakim sensie nazistowskie Niemcy – świat Bonhoeffera – były bardziej chrześcijańskie niż współczesna Ameryka czy Polska?
Niemcy nazistowskie były bardzo pogańskie. Myślałem raczej o świecie Zachodu w ogóle. (Bonhoeffer żył jakiś czas w Nowym Jorku). Wtedy kategorie chrześcijańskie były powszechnie zrozumiałe. Dziś nie są. Urodziłem się w 1967 r., gdy ruch obrony praw człowieka był prowadzony przez pastorów – m.in. Martina Luthera Kinga. Używali języka biblijnego, odwoływali się do zmysłu chrześcijańskiego, który był jeszcze w Stanach powszechny. Nawet jeśli ktoś nie chodził do kościoła, rozumiał, o czym mówili. To się skończyło. Wielu wykładowców i nauczycieli mówi, że uczniowie nie znają nawet podstaw chrześcijaństwa. Rozmawiałem kiedyś ze znaną ateistyczną profesorką historii sztuki, Camille Paglią. Powiedziała mi, że niepokoi się zanikiem chrześcijaństwa w Ameryce. Gdy wyraziłem zdziwienie, że ją, ateistkę i feministkę, to obchodzi, powiedziała, że obchodzi ją sztuka i że ma ogromne problemy w wyjaśnieniu sensu wielkich dzieł sztuki europejskiej swoim studentom – bo nie znają podstawowych historii biblijnych. W ciągu ostatnich dekad ze społeczeństwa ­zasadniczo ­chrześcijańskiego staliśmy się społeczeństwem postchrześcijańskim.
Niedawno rozmawiałem z kanadyjską socjolożką, Geneviève Zubrzycki, która podobnie opisuje stan sekularyzacji Québecu. Twierdzi, że jedną z głównych przyczyn tego procesu jest dawne ścisłe powiązanie polityki i Kościoła, tronu i ołtarza. Czy w Pana perspektywie taki związek jest niebezpieczny dla wiary?
Tak, widzieliśmy to i w Québecu, i w Irlandii. Kiedy byłem w Polsce, słyszałem to wiele razy z ust młodych, konserwatywnych polskich katolików – że za 10, 20 lat Polskę czeka ten sam los. Częściowo za przyczyną tego związku polityki i religii.
Miałem pewne wyobrażenia o Polsce – dorastałem w erze Jana Pawła II, uznawałem Polskę za twierdzę chrześcijaństwa: Europa upadnie, ale nie Polska. Ale gdy przyjechałem do Polski, odkryłem, że te wyobrażenia są nieprawdziwe. Rozmawiałem jakiś czas temu z o. Włodzimierzem Zatorskim, niedawno zmarłym na covid benedyktynem z Tyńca. Spytałem go, czy to, co mówią ci młodzi ludzie, może być prawdą w Polsce Jana Pawła II. Odpowiedział – tak. Dlaczego? Odparł, że przez próżną chwałę biskupów. Zrozumiałem, że ma na myśli fakt, iż biskupi są tak bardzo skoncentrowani na zachowaniu władzy światowej, swojego statusu społecznego, że nie widzą, co się dzieje w polskim społeczeństwie.
To też problem Ameryki. Choć nie mamy państwowego Kościoła, mamy nadal wielu chrześcijan, zwłaszcza ewangelikalnych protestantów i innych na prawicy, którzy myślą, że gdybyśmy tylko zdobyli władzę polityczną, to rozwiązałoby to wszystkie nasze problemy. Takie myślenie jest samobójcze.
W Polsce politycy usiłują używać chrześcijaństwa jako narzędzia utrzymania władzy. O ile Pana rozumiem, spostrzega Pan sytuację w Stanach jako zupełnie inną niż nasza...
Nie znam dobrze sytuacji w Polsce. W USA wszystkie kulturowe siły – media, uniwersytety, prawo – są pod wpływem „wokeness” – postliberalnej lewicowej myśli, koncentrującej się na tożsamości, gender, kwestiach rasowych. Ta ideologia zastąpiła liberalizm w klasach mających wpływ społeczny. Jeśli uważasz, że aborcja jest zła, nie akceptujesz transgenderyzmu, małżeństw homoseksualnych – zostajesz uznany za bigota, kogoś, kto powinien zostać uciszony jako zagrożenie dobra wspólnego.
Zapewne w Polsce jest inaczej, ale myślę, że może tak się łatwo u was stać, jeśli Kościół będzie słaby. Nie w sensie braku władzy politycznej. Mówimy tu bowiem o kulturze. Uważam, że polityka wypływa z kultury. Zmiany kulturowe nieuchronnie wpływają na zmianę polityki. Ja mam 55 lat, ale pokolenie moich dzieci jest zasadniczo lewicowe. Starsi jeszcze myślą, że jeśli będą głosować na Republikanów, a ci wyznaczą właściwych sędziów Sądu Najwyższego, to problemy zostaną rozwiązane. To bardzo nierozsądne.
Ameryka staje się coraz bardziej postliberalna, a Kościół próbuje bić się w przegranej bitwie. Liderzy Kościołów – katolickich, protestanckich, prawosławnych – próbują zbudować coś w rodzaju „linii Maginota”. A to już nie ta, lecz następna wojna. Kultura zmienia się szybko, a Kościół nie nadąża z odpowiedzią. Zostajemy bez władzy politycznej i bez wpływu na kulturę, na łasce ludzi, którzy uważają chrześcijaństwo za coś złego.
Weźmy transgenderyzm – ideę, że nie ma czegoś takiego jak męskość i kobiecość ustalone biologicznie, że jeśli myślisz o sobie jako o mężczyźnie, to jesteś mężczyzną, nawet jeśli masz piersi i genotyp kobiecy. To jest chory pogląd, lecz stał się „ortodoksją”. Zaprzeczając temu, ryzykujesz pracę, własny biznes. Nie można o tym nawet debatować.
Trudno mi dyskutować z Pana opisem sytuacji w Pana kraju. Ale może warto zastanowić się, jakie są przyczyny tych zmian kulturowych. Czy nie ma tu winy chrześcijan? W chrześcijaństwie widziano – a w Polsce nadal taki sposób patrzenia jest popularny – sprawy z odwrotnej perspektywy. Nie dopuszczano do debaty, czy zmiana płci nie jest czasami słuszna – tj. że należy uznać, że poziom psychologiczny, stan świadomości powinien być ważniejszy niż biologia. Albo – że trwały związek homoseksualny, pełen wzajemnej troski i wsparcia, powinien być uznany za dobry. W Polsce są osoby LGBT, które cierpią z powodu nastawienia chrześcijańskiego otoczenia.
Nie mogę mówić o polskiej sytuacji. W Stanach była możliwa dyskusja na ten temat – także w środowiskach katolickich konserwatystów. Ale to lewica nie chciała dopuścić tej dyskusji do mediów. Krytyczne stanowisko Kościoła wobec np. małżeństw homoseksualnych porównuje się do stanowiska Ku-Klux-Klanu w sporach z lat 60. o równość rasową.
Wiem, że są miejsca w Kościele, gdzie też nie dopuszcza się dyskusji na te tematy, i myślę, że to błąd. Młodzi ludzie są pod wpływem mediów społecznościowych i potrzebna jest dyskusja, w której te tematy będą w Kościele poruszane. Osobiście uważam, że stanowisko Kościoła jest właściwe i że ma on dobre argumenty. Ale te zagadnienia muszą być poruszane, bo problemy – np. z poglądami dominującymi wśród młodych chrześcijan – nie znikną, jeśli się przestanie je zauważać. Nawet jeśli teraz chrześcijańskie poglądy są wspierane przez rząd – jak w Polsce – to przecież żyjemy w demokracji. Starsi ludzie głosujący na konserwatywne ugrupowania umrą, przyjdą nowe pokolenia i wszystko może się zmienić – zwłaszcza jeśli nie będziemy wyjaśniać im, dlaczego Kościół głosi takie, a nie inne poglądy. Pomyślą, że to tylko przez bigoterię.
Wracając do opcji Benedykta: z jednej strony proponuje Pan, by w jej ramach tworzyć równoległy system edukacji. Z drugiej – podkreśla, że nie możemy zamknąć się w getcie. Jak to pogodzić?
Gdy piszę o getcie, mam na myśli sytuację, z jaką spotkałem się kiedyś w konserwatywnym ewangelikalnym college’u. Miałem tam wykład do kilkuset studentów o duchowej dyscyplinie. Po wykładzie pewna dziewczyna zapytała mnie: „Po co duchowa dyscyplina? Czy nie wystarczy kochać Jezusa z całego serca, jak nas ­rodzice uczyli?”. ­Odpowiedziałem, że trzeba zacząć od tej miłości, ale jeśli nie wcielimy jej w praktykę, w struktury wokół nas, to będziemy napędzani tylko emocjami. A ponieważ emocje się zmieniają, wiara nie będzie w stanie ostać się w próbach. Nie miała pojęcia, o czym mówię. Później podszedł do mnie nauczyciel z tego college’u i powiedział, że większość ich uczniów tak postrzega świat. Pochodzą z środowisk wielkich Kościołów ewangelikalnych, uczą się w miejscu, gdzie wszyscy myślą podobnie, i nie wiedzą, czego spodziewać się, gdy wyjdą do świata.
Z drugiej strony – jeśli jesteś całkiem zanurzony w świecie i gubisz różnicę pomiędzy chrześcijanami a światem, gubisz zmysł, co znaczy być chrześcijaninem. W rozdziale 29 Księgi Jeremiasza Bóg mówi do Żydów na wygnaniu: „Budujcie domy, żeńcie się, starajcie się o pomyślność kraju, do którego was zesłałem, i módlcie się za niego” – jest to wezwanie do zanurzenia się w świecie, w którym żyjemy. W Księdze Daniela mamy historię trzech żydowskich młodzieńców służących królowi Nabuchodonozorowi. Służba królowi oznacza doskonałą asymilację. Ale trzej zasymilowani młodzieńcy nie chcą czcić królewskiego bożka i gotowi są na śmierć.
Opcja Benedykta to wzięcie pod uwagę głosów i Jeremiasza, i Daniela. Musimy zastanawiać się, jak być jednocześnie członkami społeczeństwa i pamiętać, kim – jako chrześcijanie – jesteśmy. I jeśli coś niszczy nasze najgłębsze przekonania – mieć odwagę sprzeciwiać się temu, nawet do śmierci. Po to jest opcja Benedykta – tworzenie silnych wspólnot, by, gdy pójdziemy do świata, zobaczono w nas Jezusa.
Jaki więc sens zabierania dzieci ze szkół i tworzenie równoległego systemu edukacji? Czy to nie skończy się tak, jak w przypadku tej ewangelikalnej młodzieży? Czy nie lepiej kształtować duchową dyscyplinę młodych w rodzinach, w grupach, np. parafialnych, i pozwolić im, by w szkole uczyli się nawiązywać relacje z inaczej myślącymi?
Kiedyś w Ameryce to było możliwe. Być może dzisiaj w Polsce to właśnie jest najmądrzejsza opcja. Ale obecnie w USA szkoły publiczne są wrogie chrześcijaństwu. Są szkoły, w których, gdy dziecko zadeklaruje się, że chce zmienić płeć, szkoła pomaga mu w tym, nie informując rodziców. Albo uczy się – wbrew rodzicom – krytycznej teorii rasowej, według której biali ludzie są odpowiedzialni za całe zło świata. Wielu ludzi nie ufa publicznemu szkolnictwu.
Kultura smartfonu tak się rozpleniła, że sprzyja rozpowszechnieniu się wśród nastolatków pornografii. Jeśli chcesz, by twoje dziecko socjalizowało się zgodnie z wartościami chrześcijańskimi, dużo trudniej to zrobić, pozostawiając dziecko w szkołach publicznych, a nawet świeckich szkołach prywatnych.
Wiele z problemów, na które Pan wskazuje, pojawi się od razu, gdy dopuści się człowieka do kontaktu z otaczającą kulturą – na przykład przez internet. Więc nie da się ich uniknąć, jeśli nie chcemy wychowywać dzieci i żyć w kompletnej izolacji. I tak liczy się wykształcenie wewnętrznej duchowej dyscypliny. Poza tym, wycofując się z różnych obszarów kultury – np. z publicznego szkolnictwa, tracimy na nie jakikolwiek wpływ i pozostawiamy innych samym sobie.
W dużej mierze podzielam te zastrzeżenia. Na pewno wewnętrzna dyscyplina i wychowanie w rodzinie jest kluczowe. Trzeba też myśleć o tych, którzy nie są z naszych wspólnot. Ale ważna jest tu roztropność. Jeśli widzisz, że konkretne środowisko, w którym wychowuje się twoje dziecko, ma na nie zbyt silny, negatywny wpływ – roztropność podpowiada, by je stamtąd zabrać. Czasami nacisk otoczenia rówieśników jest nie do odparcia przez rodziców.
Jak więc widzi Pan relację pomiędzy opcją Benedykta a ewangelizacją?
Chrześcijanie muszą ewangelizować, to nie ulega wątpliwości. Nie możemy jednak dać światu tego, czego nie mamy. Wiele badań pokazuje zaś, że w USA chrześcijanie, zwłaszcza młodsza generacja, niewiele wie o tym, czego uczy wiara chrześcijańska. Według poważnych badań z 2019 r. tylko jedna trzecia amerykańskich katolików wierzyła, że Eucharystia jest naprawdę Ciałem i Krwią Chrystusa. Inne badania ujawniają podobny stopień ignorancji w pozostałych Kościołach amerykańskich. Jak można oczekiwać od chrześcijan ewangelizacji, jeśli tak naprawdę nie wiemy, co to znaczy myśleć i żyć po chrześcijańsku? Nie można przeciwstawiać ewangelizacji i poświęcenia się budowaniu mocnych wspólnot chrześcijańskich. Obie rzeczy są konieczne i wzajemnie od siebie zależą.
Przez wiele lat dominowało u nas przekonanie, że religia jest przede wszystkim sprawą odczuwania pozytywnych emocji względem siebie i Boga, a Kościół powinien być przyjazny poszukującym. Parafie chciały być otwarte na niewierzących zainteresowanych wiarą. Wiele Kościołów tak bardzo starało się o atrakcyjność względem poszukujących, iż mają teraz niewiele do zaoferowania tym, którzy już wierzą.
Myślę, że w sytuacji, gdy społeczeństwo staje się coraz bardziej zsekularyzowane, przetrwają te Kościoły, które są przyjazne tym, którzy już znaleźli. Może takie wspólnoty mają wyższy „próg wejścia”, ale zapewniają swoim członkom znacznie silniejsze więzi i bogatsze doświadczenie uczenia się i życia wiarą.
Może jednak da się łączyć otwarcie na poszukujących i dbanie o już wierzących? Skoro opcja Benedykta powstała w kontekście postrzegania amerykańskiej kultury jako postliberalnej i antychrześcijańskiej, ciekawi mnie, jak Pan widzi miejsce dla tej idei w zupełnie innym społeczeństwie: takim, w którym kultura pozostaje pod wpływem konserwatywnego nurtu katolicyzmu, w którym władze polityczne próbują wykorzystywać kulturowy katolicyzm, a nawet struktury Kościoła do utrzymania władzy, jednocześnie podejmując działania, które trudno uznać za zgodne z Ewangelią (np. traktując imigrantów na granicy z Białorusią w sposób, który sprowadza cierpienie, a nawet śmierć – w tym kobiet i dzieci).
Chcę najpierw zastrzec, że nie znam dobrze sytuacji w Polsce, więc moja odpowiedź nie jest oceną polskiego rządu i jego relacji do Kościoła. Owszem, sformułowałem opcję Benedykta w kontekście doświadczenia lewicowej sekularyzującej się i liberalizującej kultury amerykańskiej. Ale zagrożenie wobec integralności chrześcijańskiej może przyjść także z prawej strony. W Stanach Zjednoczonych mamy wielki problem z niektórymi Kościołami ewangelikalnymi, które wspierają Donalda Trumpa i zawijają Ewangelię w amerykańską flagę – kosztem czystości świadectwa chrześcijańskiego. By było jasne: nie uważam, że głosowanie na Trumpa jest samo w sobie złe. Ale martwi mnie, gdy widzę, jak myli się politykę z teologią.
Opcja Benedykta powinna być strategią ochrony Kościołów przed zniekształceniami przez siły polityczne zarówno lewicowe, jak i prawicowe. Uważam, że chrześcijanie powinni zajmować stanowisko w pewnych sprawach, zaliczam do nich aborcję czy ideologię gender, ale jednocześnie trzeba bardzo uważać, by Kościół nie został utożsamiony z jakąś modlącą się partią polityczną. Jestem prawosławnym i mam prawosławnych przyjaciół w Rosji. Są konserwatywnymi chrześcijanami, ale bardzo niepokoją się ścisłym związkiem Patriarchatu Moskiewskiego z władzami. Nie mam kompetencji, by wydawać sądy w tej sprawie, ale wiem, że choć w Stanach zagrożenie dla tradycyjnego chrześcijaństwa płynie zasadniczo z lewej strony, to nie tylko stamtąd. A także, że w innych krajach głównym zagrożeniem może być polityczna prawica. „Nie pokładajcie ufności w książętach” (Ps 146, 3) – mówi psalmista – to dobra rada dla wszystkich chrześcijan.
Wspomniałem na początku o Franciszku Jägerstätterze i jego żonie. Nie wiem, co robili wcześniej w życiu, co dało im mądrość i siłę, by stawić opór nazistom. Ale uważam, że opcja Benedykta powinna przygotować chrześcijan do czegoś podobnego: by mieli zdolność rozpoznania zła, przychodzącego zarówno z lewej, jak i z prawej strony, i by mieli siłę przeciwstawić się mu. ©℗

TOMASZ JASTRZĘBOWSKI / REPORTER
ROD DREHER (ur. 1967) jest amerykańskim pisarzem i publicystą, autorem bestsellerowych książek o współczesnym chrześcijaństwie. Na Uniwersytecie Stanowym Luizjany ukończył dziennikarstwo. Jego artykuły na temat wojny kulturowej wywoływały dyskusje i kontrowersje. Prowadzi cieszący się popularnością blog w dwutygodniku „The American Conservative”.
ŚW. BENEDYKT, POLITYKA I AMISZE
SĄ WSPÓLNOTY RELIGIJNE, które negatywnie oceniają kulturę tworzoną w oparciu o wzorce i wartości inne niż te, na których zbudowana jest ich tradycja. W konsekwencji ściśle łączą wierność swojemu fundamentalnemu przesłaniu z wyraźnym oddzieleniem się od reszty społeczeństwa. Wioski Amiszów albo dzielnice ortodoksyjnych Żydów są przykładami form życia kształtowanego przez takie postawy.
CZY WSZYSCY CHRZEŚCIJANIE, którzy chcą być wierni Ewangelii, powinni zmierzać w takim kierunku? Tak zdaje się sugerować Rod Dreher – zdobywający coraz większą popularność amerykański dziennikarz, pisarz i bloger – autor idei nazwanej „opcją Benedykta”.
ŚW. BENEDYKT, zauważa Dreher, dostrzegł zepsucie współczesnego sobie, późnostarożytnego Rzymu i postanowił stworzyć wspólnotę zaangażowanych uczniów Jezusa, gościnną wobec przybyszów, ale jednak żyjącą w oddaleniu od głównego nurtu ówczesnej kultury.
WSPÓŁCZESNA KULTURA AMERYKAŃSKA– lub szerzej: zachodnia – jest, zdaniem Drehera, ostentacyjnie antychrześcijańska, do tego stopnia, że właściwie nie sposób prowadzić życia całkiem w niej zanurzonego i być wiernym Ewangelii. Nie da się jednocześnie, podkreśla autor opcji Benedykta, zmienić tej sytuacji środkami politycznymi. Dlatego, namawia Dreher, trzeba tworzyć mocne środowiska chrześcijańskie – mieszkając niedaleko kościołów i blisko siebie nawzajem, tworząc alternatywny system edukacji, wspierając biznesy swoich sióstr i braci w wierze. W takich środowiskach będzie możliwa, jego zdaniem, właściwa formacja chrześcijańska.
Z PROPOZYCJAMI DREHERA można dyskutować. Wiele wątpliwości budzi zarówno jego konserwatywna wizja samego chrześcijaństwa, jak i – tym bardziej – jego postrzeganie współczesnej kultury: jako „miękkiego totalitaryzmu”, w którym trzeba funkcjonować podobnie, jak podziemne wspólnoty chrześcijańskie funkcjonowały w komunistycznej Czechosłowacji czy na Węgrzech.
MYŚL DREHERA – śmiała i prowokacyjna – może jednak pobudzać do samodzielnego myślenia o miejscu Kościoła w świecie. ©(P) Piotr Sikora
Rod Dreher, OPCJA ­BENEDYKTA, ­Wydawnictwo AA, Kraków 2018
tenże, ŻYĆ BEZ KŁAMSTWA, Esprit, Kraków 2021","ROD DREHER, PIOTR SIKORA",17.01.2022,https://www.tygodnikpowszechny.pl/wysokie-progi-170337
55,WIRUS ZA SPIŻOWĄ BRAMĄ,Z powodu zagrożenia epidemiologicznego na codzienne msze papieskie nie będą już zapraszani goście.,"Także inne ceremonie z udziałem Franciszka – środowa audiencja generalna czy niedzielny Anioł Pański – odbywać się będą bez kontaktu z wiernymi, a ich transmisje można będzie śledzić w internecie.
To nie jedyne ograniczenia w Watykanie spowodowane koronawirusem. Po raz pierwszy w historii w Bazylice św. Piotra nie będą odprawiane msze dla wiernych (podobnie jak w innych kościołach Włoch – komentarz poniżej). Zamknięte zostały Muzea Watykańskie, trasa archeologiczna do grobu św. Piotra, pracowników dykasterii i urzędów poproszono o wzięcie urlopów lub pracę zdalną.
Głównym zadaniem watykańskich służb sanitarnych jest ochrona Franciszka i Benedykta XVI. Papież emeryt został niemal całkowicie odizolowany od kontaktów z osobami z zewnątrz. Z kolei Franciszek szczęśliwie – można rzec – zachorował pod koniec lutego. Lekkie przeziębienie zmusiło go do odwołania większości spotkań i udziału w corocznych, tygodniowych rekolekcjach kurii rzymskiej, co zapewne uchroniło go przed poważniejszymi problemami (jeden z uczestników ubiegłotygodniowej konferencji, w której miał uczestniczyć papież, okazał się nosicielem koronawirusa).
Jak dotąd (stan na 9 marca) był to drugi potwierdzony przypadek zarażenia w Watykanie (wirusa wykryto też u kandydata do pracy, który przyszedł na badania kontrolne). Nikt nie wątpi, że będzie więcej. ©℗",EDWARD AUGUSTYN,09.03.2020,https://www.tygodnikpowszechny.pl/wirus-za-spizowa-brama-162499
56,NAJWAŻNIEJSZE JEST W TOBIE,"Pandemia ujawniła brak istotnego wymiaru w polskiej religijności. Warto zaczerpnąć z nurtów chrześcijaństwa, które ów wymiar świadomie rozwijają.","Ludzie mówią mi często: »Ojcze, pomódl się za mnie«. Myślę wtedy: »Dlaczego wychodzicie? Dlaczego nie pozostajecie w sobie samych i nie zajmujecie się waszym własnym dobrem? Całą prawdę macie przecież zasadniczo w sobie«”. Mistrz Eckhart z pewnym żalem wypowiedział powyższe słowa nad Renem na początku XIV wieku. Gdyby żył 700 lat później nad Wisłą, z podobnym żalem mógłby je powtórzyć. Odkrył bowiem coś niesłychanie ważnego, czego duża część ludzi religijnych nie jest świadoma. Warto posłuchać, co ów średniowieczny mistyk ma nam do powiedzenia (zwłaszcza że nakładem wydawnictwa „W drodze” właśnie ukazał się ostatni tom „Kazań” i mamy dziś po polsku komplet niemieckojęzycznych mistycznych dzieł Mistrza).
Znak czy zasłona
Jak pokazały socjologiczne badania prowadzone kilka lat temu przez amerykański ośrodek Pew Research Centre, Polska wyróżnia się pod względem praktyk religijnych wśród większości krajów na świecie tym, że zdecydowanie więcej Polaków regularnie uczestniczy w cotygodniowych nabożeństwach (45 proc.) niż codziennie się modli (27 proc.). Wyniki te sugerują, że nasza religijność ma charakter raczej rytualno-społeczny niż osobisty. Wydaje się, że rozmaite problemy, które ujawniły się w polskim Kościele w czasie pandemii, potwierdzają taką właśnie diagnozę.
Dość dokładny opis tych problemów i prób zaradzenia im, które podejmowali w ostatnich tygodniach duszpasterze, przedstawił niedawno na tych łamach ks. Andrzej Draguła („Kościół na kwarantannie”, „TP” 17-18/2020). Przewija się tam jeden dominujący wątek: zasadniczą trudnością w prowadzeniu życia religijnego i w funkcjonowaniu Kościoła okazał się fakt, że zagrożenie epidemiczne uniemożliwiło gromadzenie (się) ludzi na wspólnotowych nabożeństwach.
Dotkliwie odczuli to duszpasterze, ale także wierni. Stąd m.in. ogromny wysiłek, by realne współuczestnictwo w praktykach liturgicznych i paraliturgicznych zastąpić jakąś formą wirtualnej łączności – np. w transmitowanej mszy, drodze krzyżowej czy nawet adoracji Najświętszego Sakramentu. Stąd także potrzeba takich akcji jak procesje (piesze, w samochodzie czy nawet w samolocie) z Najświętszym Sakramentem dookoła parafii czy miejscowości.
Nie negując centralnego miejsca Eucharystii w katolickiej wierze, warto mieć świadomość, że pobożność tak bardzo skoncentrowana na sakramentach niesie ze sobą ambiwalentne konsekwencje. Problem dobrze pokazuje pewna anegdota. Oto proboszcz malutkiej parafii zgodził się, by bardzo biedni narzeczeni po ślubie zrobili skromne wesele na dziedzińcu przed kościołem. Jednak w trakcie zabawy weselnicy – uciekając przed nadciągającą burzą – przenieśli się do wnętrza świątyni. Gdy kościelny – próbując uspokoić księdza, zdenerwowanego, iż dopuścił do profanacji – przypomniał, że Jezus był na weselu w Kanie, proboszcz odparł: „No tak, ale tam nie było Najświętszego Sakramentu!”.
Świadomość może tak bardzo skoncentrować się na sakramencie, że przestanie on być „przeźroczysty” i zamiast wskazywać na Boga, zatrzyma naszą uwagę na sobie samym. Dzieje się tak nie tylko w anegdotycznej opowiastce. Łatwo dziś natrafić na pobożne wypowiedzi, w których mówi się o głodzie Eucharystii albo przypomina się naukę o przyjmowaniu komunii duchowej jako rozwiązaniu w sytuacji niemożności pełnego uczestnictwa w mszy. Taki język religijny wyraża zapewne autentyczne i szczere religijne doświadczenie, które ma swoją wartość. Można jednak postawić pytanie: dlaczego nie mówi się tu po prostu o głodzie Boga albo jedności z Jezusem?
Jedzenie Boga
Ktoś może powiedzieć, że nie chodzi tu o jakiś specyficzny rys polskiej religijności, lecz o podstawową cechę katolickiego chrześcijaństwa, które ma strukturę sakramentalną i w której to strukturze centralne miejsce zajmuje Eucharystia. Problem w tym, że sakramentalność naszej relacji do Boga różnie można rozumieć. Przykładem są tu różne interpretacje jednego z fragmentów tekstu Ewangelii, w którym mowa o Ciele i Krwi Pana.
W szóstym rozdziale Ewangelii Jana Jezus mówi o prawdziwym chlebie z nieba, którym nie jest manna, lecz On sam: „Albowiem chlebem Bożym jest Ten, który z nieba zstępuje i życie daje światu” (J 6, 33). Dalsze wersy tego rozdziału zawierają naukę, na czym polega „spożywanie” tego pokarmu przez człowieka. Czytamy w nich najpierw słowa: „Jam jest chleb życia. Kto do Mnie przychodzi, nie będzie łaknął; a kto we Mnie wierzy, nigdy pragnąć nie będzie” (J 6, 35), a dalej, w odpowiedzi na wątpliwości słuchaczy, powtórne stwierdzenie: „Zaprawdę, zaprawdę, powiadam wam: Kto wierzy, ma życie wieczne” (J 3, 47). I kolejne wyjaśnienie: „Zaprawdę, zaprawdę, powiadam wam: Jeżeli nie będziecie spożywali Ciała Syna Człowieczego i nie będziecie pili Krwi Jego, nie będziecie mieli życia w sobie. (...) Kto spożywa moje Ciało i Krew moją pije, trwa we Mnie, a Ja w nim. Jak Mnie posłał żyjący Ojciec, a Ja żyję przez Ojca, tak i ten, kto Mnie spożywa, będzie żył przeze Mnie” (J 6, 53-57).
Teologia katolicka uznaje powyższe fragmenty za podstawę doktryny o Eucharystii rozumianej jako sakramentalna praktyka, której centralnym punktem jest spożywanie Ciała i Krwi Chrystusa pod postaciami chleba i wina. Z pewnością ten rytuał jest niemal dosłowną realizacją obrazu nakreślonego i wyjaśnionego tu przez ewangelistę. Jednak – na co zwracają uwagę zwłaszcza protestanci – nie można pominąć tych spośród przywołanych zdań, które wiążą jedność z Jezusem i otrzymanie życia nie tyle z jakimś liturgicznym aktem, co po prostu z wiarą.
CZYTAJ TAKŻE: Kościół wobec epidemii >>>
To wiara, wedle tej interpretacji, jest fundamentalna. Obraz spożywania chleba, albo ciała oraz krwi, ma w plastyczny sposób otwierać świadomość na to, na czym polega jej rzeczywistość. Ona jest procesem, w którym następuje wchłonięcie („spożycie”) Boga w ludzką egzystencję; rzeczywistość boska przestaje być czymś wobec człowieka zewnętrznym, następuje zmieszanie – człowiek znajduje się w Bogu, a Bóg w człowieku. Następuje także transformacja ludzkiej kondycji niczym w procesie trawienia: zasadą naszego życia staje się Bóg sam – i to zasadą wewnętrzną, naszą własną. Jak mówił Eckhart, życie jest „tym, co się porusza od wewnątrz, samo z siebie. To, co otrzymuje poruszenie z zewnątrz, nie żyje”. Jeśli więc „mamy żyć w Nim czy przez Niego, musi On stać się naszym własnym dobrem i mamy działać przez to nasze własne dobro”.
Eckhart przekonuje, że właśnie w tej perspektywie trzeba interpretować podstawowe prawdy chrześcijaństwa, np. wcielenie: „»Bóg posłał swego Syna Jednorodzonego na świat«. Nie rozumiejcie tych słów w odniesieniu do świata zewnętrznego, w którym jadł On i pił z wami, lecz w odniesieniu do wewnętrznego. Jak Ojciec w swej prostej naturze prawdziwie rodzi swego Syna według natury, tak samo prawdziwie rodzi go w najgłębszym wnętrzu ducha, i to stanowi ten świat wewnętrzny. Tutaj głębia Boga jest moją głębią, a moja – Jego. Tutaj żyję moim własnym życiem, tak jak Bóg swoim”. W tej perspektywie trzeba też rozumieć praktykę sakramentalną. Uczestnictwo w mszy i przyjęcie komunii ma prowadzić do tego, by to człowiek stał się „tabernakulum”, miejscem trwałej obecności Boga.
Cisza Słowa
Bardziej rozbudowane wyjaśnienie, jak dochodzi do narodzenia się Boga w duszy, znajdziemy w jednym z najważniejszych cykli kazań Eckharta, w których komentuje on werset z Księgi Mądrości: „Gdy głęboka cisza ogarnęła wszystko, wypowiedziane zostało ukryte we mnie słowo” (por. Mdr 18, 14). Boskie Słowo jest – zauważa Mistrz – ukryte. Rodzi się w nas w głębi duszy, w najbardziej ukrytym miejscu, „pośrodku ciszy”.
Motyw ciszy, milczenia, wydobyty z tekstu Pisma, ma fundamentalne znaczenie metafizyczne. Eckhart zauważa bowiem, że nasz stosunek do świata stworzonego jest zapośredniczony – by poznać dany byt i odnieść się do niego, musimy wytworzyć sobie w naszej świadomości jakiś obraz tego bytu. W pewnym sensie nigdy nie pozostajemy w relacji bezpośrednio ze stworzeniami, lecz zawsze tylko z obrazami osób i rzeczy. Bóg jednak nie zadowala się – rozpoznaje Eckhart – tak zapośredniczoną z nami relacją. Jedynie On – właśnie dlatego, że nie jest stworzeniem, lecz Bogiem – „działa w duszy bez żadnych pośrednictw, obrazów i podobieństw; działa w głębi, do której nie wszedł żaden obraz poza Nim samym z Jego własnym bytem”. W konsekwencji, „gdzie się chce słyszeć to [boskie] słowo, tam musi panować cisza i milczenie” – tj. wolność od wszelkich „obrazów”.
Odnosząc się do poglądu, iż życie religijne musi obejmować aktywne myślenie o Bogu, udział w rozmaitych praktykach i nabożeństwach, Eckhart stwierdza: „Nie! Powinieneś wiedzieć, że najlepszą dla ciebie rzeczą jest wytrwałe pozostawanie w całkowitej ciszy”. W tej perspektywie liturgiczne celebracje, choć mają bardzo ważną rolę w procesie kształtowania się ludzkiej relacji do Boga, nie mogą być utożsamione z istotą wiary. Tą istotą jest wewnętrzna obecność Boga i Jego kult „w duchu i prawdzie” (por. J 4, 23). Celebracje mogą tylko do niej prowadzić i być środkiem jej wyrazu. Błędem jest jednak wiązanie możliwości bycia w jedności z Bogiem z koniecznością uczestnictwa w konkretnych religijnych praktykach: „Bo jeśli ktoś wyobraża sobie, że w przeżyciach wewnętrznych, nabożeństwach, słodkich zachwytach i w szczególnych łaskach Bożych otrzymuje więcej niż przy kuchennym piecu lub w stajni, postępuje tak samo, jakby Bogu owinął płaszcz wokół głowy i wsunął go pod ławę. Kto bowiem Boga szuka w jakimś sposobie życia, chwyta ten sposób, traci zaś ukrytego w nim Boga. Ten natomiast, kto Boga szuka bez takiego sposobu, ujmuje go takim, jakim jest On sam w sobie; człowiek taki żyje z Synem i jest samym życiem”.
Wolność
Może się tu zrodzić pytanie: czy pozostawanie w ciszy nie jest jednym ze sposobów życia – a więc, próbując znaleźć Boga w pozostawaniu w ciszy, znajdziemy tylko ciszę, utracimy zaś ukrytego w niej Boga? Lub od innej strony, można zapytać: jak jest możliwe połączenie nieustannego trwania w ciszy z codziennym życiem w rozmaitych okolicznościach?
Eckhart świadom jest istniejącego tu napięcia. Wyjaśnia, dlaczego nie ma tu sprzeczności. Jeśli wydaje się nam, że jest, to dlatego, że nadal pojmujemy relację z Bogiem na wzór relacji z czymś stworzonym. Na tym poziomie czeka nas nieuchronny konflikt dążeń i zaangażowań: „ponieważ musimy przechodzić od jednej rzeczy do drugiej, niemożliwe jest, żebyśmy trwali przy jednej bez przeszkadzania innym”. Jeśli potraktujemy poszukiwaną boską ciszę w taki sposób – jako specyficzne doświadczenie, którego obraz sobie wytworzymy – będziemy mieli kłopot. Wewnętrzna obecność Boga nie jest jednak jednym z doświadczeń – nawet doświadczeniem ciszy. Jest czymś „przed” wszelkim doświadczeniem.
Dlatego – choć praktyka wyciszenia i pozostawania w ciszy jest ważnym ćwiczeniem, ostatecznie chodzi o coś innego. Sam Eckhart był człowiekiem bardzo aktywnym. Wiedział, że w życiu trzeba posiadać wiele wiadomości, czyli „obrazów”. Jeśli jednak – mówi – „w tym, co robię i czego unikam, nie byłbym do nich przywiązany i żadnego z nich, wraz z ich »przed« i »po«, nie zatrzymywałbym jako swojej własności, lecz raczej byłbym od nich w tej obecnej chwili wolny i oderwany ze względu na umiłowaną wolę Bożą, w pragnieniu nieustannego jej wypełniania, wtedy (...) żaden obraz by mi nie przeszkadzał”.
Kroki na drodze
Jeśli ktoś szukałby bardziej konkretnych rad, jak rozwijać w sobie taką postawę, o jakiej mówi Eckhart, uzupełnienie nauk dominikańskiego mistrza może odnaleźć w tradycji hezychazmu. Nazwa tego nurtu duchowości pochodzi od greckiego słowa hezychia – wyciszenie. Klasyczną antologią tekstów tego nurtu duchowości jest zbiór „Filokalia” – w części już dostępny po polsku. Ale, co ważniejsze, tradycja ta powoli odradza się również w Kościele w Polsce – choć z socjologicznego punktu widzenia nadal pozostaje na marginesie. Podążać tą drogą nie trzeba samemu, można spotkać ludzi, którzy idą tą ścieżką, m.in. w środowiskach skupionych wokół benedyktyńskich klasztorów w Tyńcu i w Lubiniu. Inspirujących materiałów jest dużo – choćby w internecie. Niedawno ukazała się wspólna książka dwóch nauczycieli Lubińskiego Ośrodka Medytacji: o. Maksymiliana Nawary OSB i człowieka świeckiego, Dariusza Hybla – „Medytacja. Droga miłującej obecności”. Jest to pozycja jednocześnie bardzo praktyczna, jak i eckhartiańska z ducha.
Kroki, jakie człowiek może podjąć, by otworzyć się na narodziny boskiego Słowa w głębi duszy, są proste, chociaż niełatwe. Zgodnie z radą Eckharta: warto poświęcić codziennie trochę czasu na siedzenie w ciszy – bez podejmowania żadnej aktywności, nawet takiej, która wydaje się nam bardzo pobożna. Po prostu: jesteśmy cicho obecni, „zamieniamy się w słuch”. Pozwalamy, by nadchodziło to, co nadchodzi – dźwięki i myśli, uczucia i obrazy, odczucia ciała. I pozwalamy temu wszystkiemu odchodzić. Gdy uświadomimy sobie, że nasz umysł uwikłał się w cokolwiek – wspomnienia czy plany, albo np. w odgłosy telewizora za ścianą – przyjmujemy i to doświadczenie, wracamy do cichej obecności, a uwikłaniu spokojnie pozwalamy odejść.
Cicha obecność nie ma jednak jakiejś jednej, właściwej formy. Można ją praktykować w domu, w kościele, stojąc w kolejce, jadąc tramwajem. W gruncie rzeczy sprowadza się do takiego bycia-w-świecie, które jest uważne na wszystko i pozbawione egocentrycznego przywiązania. Pracując w tym stanie, adekwatnie reagujemy na sytuację bez chęci zawłaszczenia rezultatów działania. Angażując się w relację z drugim człowiekiem, jesteśmy świadomi swoich uczuć czy pragnień i pozwalamy, by rzeczywistość drugiej osoby przebijała się przez powierzchnię jej obrazu, który myśmy stworzyli.
To, oczywiście, szkic ideału: egzystencji – można powiedzieć – eucharystycznej. Boskie Słowo, które się w nas rodzi i staje się wewnętrzną zasadą naszego życia, to bowiem jednocześnie Ciało wydane. Jeśli ono staje się naszym życiem – nasze życie przyjmuje Jego postać.
Do postaci tej jednak, trzeba przyznać, często daleko. Nasze małe „ja” nie cichnie, krzyczy swoimi niechęciami i pragnieniami, chwyta się jednych rzeczy i ludzi, innych odrzuca. Kotłują się w nas uczucia i myśli, które zaciemniają i wykrzywiają zarówno nasz obraz świata, jak i głębię naszej duszy. Eckhart i mistrzowie hezychazmu nie byliby wcale zdziwieni. Powiedzieliby pewnie: w cichej uważności trzeba z pokorą przyjąć i to – własną niedoskonałość. To element tej drogi. Możemy być nim zaskoczeni właśnie dlatego, że żyjąc w hałaśliwym rozproszeniu nie zauważamy, co tak naprawdę się w nas dzieje. Nie rozpoznajemy, że działanie naszego małego „ja”, pomimo poczucia autonomii, sterowane jest w dużej mierze przez bezosobowe mechanizmy: biologiczne, psychiczne, społeczne.
Trwanie w ciszy pozwala ujawnić się rzeczywistości. Najgorszą zaś rzeczą byłaby próba ucieczki i powrót do złudzeń. Trwanie w ciszy umożliwia rozpoznanie prawdy i pracę nad leczeniem zranień oraz rozwojem naszego potencjału dobra. Cisza wprowadza nas do środka nas samych, gdzie mieszka Ten, „który wszystko całkowicie napełnia” (Ef 1, 23), w którym wszystko, co jest, jest życiem (por. J 1, 3-4), od którego miłości nie może nas odłączyć żadne utrapienie, prześladowanie, głód, epidemia ani brak liturgii (por. Rz 8, 35). Tak więc, zgodnie z modlitwą Eckharta: „Niech nam Bóg dopomoże pozostać wewnątrz w ten sposób, byśmy wszelką prawdę posiedli bezpośrednio, bez zróżnicowań i w prawdziwej szczęśliwości”. ©℗",PIOTR SIKORA,11.05.2020,https://www.tygodnikpowszechny.pl/najwazniejsze-jest-w-tobie-163306
57,W IMIĘ ODPOWIEDZIALNOŚCI,Koronawirus i duszpasterstwo: w obliczu zagrożenia epidemią austriacki Kościół katolicki podejmuje radykalne kroki.,"Od poniedziałku, 16 marca, na terenie Austrii zawieszone zostają wszystkie nabożeństwa oraz inne spotkania czy uroczystości religijne (w tym śluby i chrzty); dotyczy to wszystkich Kościołów i wspólnot religijnych, działających na terenie kraju – komunikat takiej treści opublikowała w czwartek, 12 marca, w południe katolicka agencja Kathpress.
Decyzja zapadła po porannym spotkaniu premiera Sebastiana Kurza oraz ministrów (m.in. zdrowia i spraw wewnętrznych) z przedstawicielami wszystkich uznawanych na terenie Austrii wspólnot religijnych, podczas którego politycy zaprezentowali duchownym ekspertyzy i symulacje dotyczące rozwoju epidemii. Decyzję uzasadniono szczególną troską o osoby starsze i zagrożone infekcją. Nie ustalono konkretnej daty, do której ma ona obowiązywać; mowa jest tylko ogólnikowi, że „przez najbliższe tygodnie”.
Transmisje z katedry
W przypadku Kościoła katolickiego, największej wspólnoty religijnej w Austrii (56 proc. obywateli to katolicy), jest to już kolejne – i jak dotąd najbardziej radykalne – z wielu ograniczeń. Już wcześniej bowiem, począwszy od wtorku 10 marca, kolejne austriackie diecezje opublikowały swoje własne wytyczne, regulujące kwestie duszpasterstwa na czas epidemii (opublikowano je na stronach internetowych diecezji). Różnią się one nieco w poszczególnych diecezjach – niektórzy biskupi zdecydowali się podjąć dalej idące ograniczenia.
Zdecydowano więc – i zarządzenie to już obowiązuje, aż do najbliższego poniedziałku – że nabożeństwa są możliwe jedynie z udziałem maksymalnie stu wiernych. Dalej, komunia może być udzielana tylko na rękę (w jednej diecezji możliwa jest tylko komunia duchowa; więcej o tym poniżej). Odwołano wszelkie spotkania w parafiach (np. przygotowanie do pierwszej komunii), a poszczególni biskupi wydali oficjalne dyspensy (tj. zwolnienia) z obowiązku udziału w niedzielnej mszy, „gdy nie jest to możliwe, albo gdy udział taki nie byłby zalecany” (można sądzić, że po decyzji z 12 marca zakres takich dyspens zostanie rozszerzony).
CZYTAJ TAKŻE:
KS. ANDRZEJ DRAGUŁA: Nie znajduję teologicznego argumentu, że Najświętszy Sakrament czy woda święcona są wolne od możliwości przenoszenia infekcji >>>
Wprawdzie w Austrii odnotowano dotąd tylko 302 infekcje i jeden zgon (stan na czwartek 12 marca, godz. 8.00), lecz bliskość Włoch – wspólna granica i do niedawna ożywiony ruch osobowy, teraz ograniczany – sprawiają, że władze austriackie spodziewają się rychłego i poważnego pogorszenia sytuacji. Dlatego w minionych dniach rząd w Wiedniu wydał już szereg rozporządzeń, m.in. zakazując wszelkich zgromadzeń publicznych (nie tylko tzw. imprez masowych, ale w ogóle wszelkich, także prywatnych) z udziałem więcej niż 100 osób w pomieszczeniach zamkniętych oraz 500 osób na wolnym powietrzu. Austriacki Kościół katolicki postanowił zastosować się do tych rozporządzeń
W wytycznych biskupów czytamy, że w sytuacji, gdy udział w nabożeństwach nie jest możliwy, wiernym zaleca się udział w nabożeństwach transmitowanych przez media. Np. diecezjalne Radio Katedralne Świętego Szczepana (to patron wiedeńskiej katedry) wprowadziło w tym celu dodatkowe transmisje nabożeństw z katedry, w niedziele oraz w dni powszednie. Sama katedra została zresztą zamknięta dla turystów. To krok spektakularny i dla wielu katolików zapewne bolesny: katedra to miejsce bardzo popularne w Wiedniu.
Dla dobra społeczeństwa
Kardynał Christoph Schönborn, arcybiskup Wiednia, sugeruje także wiernym, by odwiedzali kościoły w tygodniu, dla osobistej, indywidualnej modlitwy. Podobnie jak wszyscy inni biskupi diecezjalni, już na początku tego tygodnia Schönborn udzielił dyspensy wiernym z obowiązku udziału we mszy niedzielnej, jeśli z powodu wydanych zarządzeń udział w niej „nie będzie możliwy, albo jeśli nie będzie on zalecany” (można odnieść wrażenie, że to ogólne sformułowanie pozostawiało duże pole interpretacji – i możliwość podjęcia decyzji przez osoby wierzące, zgodnie z własnym rozeznaniem i sumieniem).
Aktualizowane na bieżąco informacje na temat zmian w duszpasterstwie archidiecezji dostępne są na stronie: www.erzdioezese-wien.at/kircheundcorona. Podobne dostępne są także np. na stronach innych diecezji, np. archidiecezji Salzburg: www.kirchen.net/corona.
Nie wprowadzono natomiast żadnych zmian w duszpasterstwie chorych. Przeciwnie, ono jest „samym sednem posługi Kościoła” – jak czytamy w jednym z diecezjalnych rozporządzeń – i powinno być kontynuowane, w szpitalach i w domach opieki, „o ile dyrekcje szpitali i ośrodków opiekuńczych na to zezwolą”.
Wszystkie diecezje zawiesiły już wcześniej wszelkie spotkania czy imprezy na terenie parafii, „niezależnie od liczby uczestników” – jak czytamy np. w wytycznych diecezji Eisenstadt. Jako przykłady podano tu pielgrzymki, wykłady, spotkania grup parafialnych. „Wzywamy wiernych, aby spokojnie i roztropnie mierzyli się z tą całkowicie nową sytuacją, nową dla całego społeczeństwa”. Bardziej szczegółowa jest lista przykładowych zawieszonych zgromadzeń, którą publikuje diecezja St. Pölten: mowa tu o spotkaniach rady parafialnej, o parafialnej kawiarni, próbach chóru, rekolekcjach, spotkaniach seniorów, a także o spotkaniach przygotowujących do sakramentów (pierwsza komunia, bierzmowanie czy ślub).
Decyzja bolesna, ale konieczna
Biskup z St. Pölten zaapelował także do wszystkich wiernych, by w relacjach z innymi zachowywali się „roztropnie”, a także, aby otoczyli „szczególną ochroną” osoby należące do grup podwyższonego ryzyka na infekcję koronawirusem (podobne apele znalazły się także w rozporządzeniach innych diecezji).
W diecezji Linz tamtejszy referat liturgiczny opublikował w internecie (www.liturgie-linz.at) propozycje prywatnych modlitw w domach, np. w kręgu rodzinnym, jeśli ktoś uczestniczy w nabożeństwie za pośrednictwem radia, telewizji albo streamingu (transmisji internetowej). Diecezja Innsbruck w Tyrolu uruchomiła infolinię dla duchownych i świeckich pracowników diecezji, gdyby mieli pytania odnośnie do kwestii związanych z epidemią.
CZYTAJ WIĘCEJ: SERWIS SPECJALNY O KORONAWIRUSIE I COVID-19 >>>
Zanim w czwartek, 12 marca, zapadła decyzja o zawieszeniu wszelkich nabożeństw w całym kraju, już wcześniej takie rozporządzenie wydał biskup diecezji Feldkirch – ten region, Vorarlberg, graniczy m.in. ze Szwajcarią, gdzie sytuacja jest coraz bardziej poważna (więcej na stronie: www.kath-kirche-vorarlberg.at/corona). Jest to „decyzja bolesna, ale konieczna, jako wyraz naszej odpowiedzialności i dla dobra całego społeczeństwa” – oświadczył dziekan generalny diecezji, ks. Hubert Lenz, w liście skierowanym do wszystkich parafii i klasztorów. Natomiast biskup Feldkirch, Benno Elbs, podkreślił: „Nasz wewnętrzny szacunek, łączność z bliźnimi i dbałość o ich dobro wyrażają się dziś w zewnętrznym dystansie”. Kościoły w diecezji pozostają natomiast otwarte, aby wierni mogli pomodlić się w nich prywatnie.
Karyntia: komunia tylko duchowa
Najbardziej radykalną decyzję – uzasadnioną prewencją, przeciw szybkiemu rozprzestrzenianiu się epidemii – podjął biskup diecezji Gurk-Klagenfurt w Karyntii (ten land graniczy m.in. z Włochami). „Z palących powodów higienicznych zakazuje się udzielania komunii świętej uczestnikom nabożeństw” – czytamy w liście generalnego wikariusza diecezji. Zamiast tego ożywiona powinna zostać „kościelna tradycja komunii duchowej, która od zawsze stanowi trwały element komunii eucharystycznej”.",WOJCIECH PIĘCIAK,12.03.2020,https://www.tygodnikpowszechny.pl/w-imie-odpowiedzialnosci-162544
58,"SORRY, NIE MA CZASU NA EMOCJE","S. MAŁGORZATA CHMIELEWSKA, przełożona Wspólnoty Chleb Życia: Sytuacja osób bezdomnych podczas epidemii obudziła ludzką solidarność, ale wstydem dla naszego państwa jest to, że ono nie zrobiło nic.","S. MAŁGORZATA CHMIELEWSKA: Przekładałam naszą rozmowę kilka razy, ale, jak pani się pewnie domyśla, mamy tu małe urwanie głowy.
ANNA GOC: Namioty z punktami pobrań do testów dla osób bezdomnych już stoją?
Tak, ale nim stanęły, zdarzył się mały cud. Cud na Messengerze. Modliłam się i rozmyślałam, skąd wziąć na to pieniądze. W końcu Pan Bóg ulitował się nad starą siostrą, żeby nie musiała się już martwić. Znajomy spytał, czy ja bym przypadkiem nie chciała pieniędzy. Odpisałam mu natychmiast, że przypadkiem bym chciała.
Zapalę, ale nie będę dmuchała w ekran.
Chwilę potem znajomy wysłał mi na Messengerze informację o grancie fundacji Google’a. Kilka stron formatu A4, wykropkowane miejsca, prośba o dane, kosztorys, parę pytań z odpowiedziami „tak/nie”, na koniec zapewnienie, że nie jesteśmy terrorystami. Wypełniłam natychmiast. Pieniądze były na moim koncie dziesięć dni później. Wyobraża sobie pani, ile by to trwało, gdybyśmy się starali o rządowy grant? Dlatego od teraz w mojej obecności proszę nic złego na „wujka Google’a” nie mówić.
Taki namiot to duży koszt?
Zależy dla kogo. Dla naszej wspólnoty, która zatrudnia sześćdziesięciu pracowników w dziesięciu domach w całej Polsce i nie ma rezerw finansowych, ogromny. Rzecz niewykonalna. Dla samorządu – podejrzewam, że niewielki, żeby nie powiedzieć – żaden.
Kto może u Was zrobić test na korona­wirusa?
Każda osoba bezdomna, która się do nas zgłosi. Niezależnie od tego, z którego jest miasta. Zaczynamy od testu przesiewowego, jego koszt to około 200 zł. Jeśli wynik jest niepewny, robimy wymaz, czyli test genetyczny, droższy. Załóżmy, że zgłosi się osiemset osób, to jakie to są pieniądze dla samorządu? Żadne, proszę mi wierzyć.
Nim stanął Wasz namiot, co mogła zrobić osoba bezdomna, jeśli w czasie pandemii nie chciała spędzić nocy na ulicy?
Zupełnie nic. Nie było ani jednego miejsca w Polsce, w którym by robiono testy osobom bezdomnym. Ani jednego, gdzie mogłaby przejść kwarantannę, żeby się dostać do schroniska czy noclegowni.
Dwa tygodnie temu Stowarzyszenie Monar otworzyło w Warszawie takie miejsce, gdzie bezdomni mogą się zgłaszać na kwarantannę. Pytanie – dlaczego dopiero dwa miesiące po wybuchu epidemii w Polsce?
Jak wygląda rządowa pomoc dla osób bezdomnych w czasie epidemii?
Nie ma żadnej pomocy. Jako organizacje zajmujące się osobami wykluczonymi wystąpiliśmy oczywiście natychmiast o pomoc państwową. Bezskutecznie.
A samorządy?
Niektóre miały pretensje do takich miejsc jak nasze, że w czasie epidemii nie przyjmujemy osób bezdomnych, bo przecież do przyjmowania się zobowiązaliśmy.
Zorganizowanie kwarantanny, np. w opuszczonej szkolnej sali gimnastycznej, nie wydaje się być czymś niewykonalnym. Ale procedury... Obserwuję ludzi, którzy są na różnych stanowiskach, nie mówię wyłącznie o rządzie, ale też o politykach niższego szczebla: wójtach, starostach, radnych gmin. Chyba nie wszyscy zdają sobie sprawę z tego, że ich praca to nie jest prestiż, tylko odpowiedzialność. Oczywiście znam takich, którzy absolutnie serio traktują swoje stanowiska jako służbę innym ludziom.
Dawno temu, za rządów zupełnie innej partii, powiedziałam podczas jakiegoś kongresu, że minister jest sługą. Po konferencji podeszła do mnie pani, żeby mi powiedzieć o swoim oburzeniu. Próbowałam wyjaśnić, że w łacinie słowo „minister” właśnie to oznacza. Okazało się, że była panią minister tego rządu.
Gdy zakładaliście pierwsze domy wspólnoty, na początku lat 90., pomagali Wam m.in. samorządowcy.
To byli ludzie, którzy mieli kontakt z rzeczywistością, żyjący bliżej ludzi. Nie twierdzę, że w tej chwili tak nie jest, bo w wielu samorządach są przyzwoici ludzie, mam przykłady w mojej wsi, natomiast trzymają ich procedury.
Wiele lat temu wiceprezydent Warszawy od spraw społecznych wspierał przed świętami Bożego Narodzenia organizacje takie jak nasza. Dostawaliśmy pieniądze, niby na przygotowanie wigilii, w rzeczywistości dzięki nim mogliśmy przeżyć styczeń, najgorszy miesiąc. Pojawił się problem, jak przekazać pieniądze siostrom od Matki Teresy z Kalkuty, bo one nie miały konta w banku. Wiceprezydent wymyślił, że pieniądze przeleje nam, a my wypłacimy i przekażemy siostrom za pokwitowaniem. Czy pani wyobraża sobie dzisiaj coś takiego?
Kiedy w 1989 r. organizowała Siostra pierwszą wigilię dla osób bezdomnych na Dworcu Centralnym, problem bezdomności właściwie nie istniał. Coś się zmieniło od tamtego czasu?
Zmieniły się dwie rzeczy. Z jednej strony powstał ogromny ruch społeczny pomagający ludziom bezdomnym. Setki organizacji, stowarzyszeń, wolontariuszy. W systemie komunistycznym rzecz nie do pomyślenia.
Ale z drugiej – powstał też system, który właściwie uniemożliwia albo znacząco blokuje udzielenie natychmiastowej pomocy osobom potrzebującym. Stworzono sztywne struktury, a wyjście poza nie grozi urzędnikowi karą. Szereg lat temu można było zadzwonić do ministerstwa i powiedzieć: „Słuchajcie państwo, jest taki i taki problem”. Proszę spróbować to zrobić teraz. I nie mówię tylko o obecnych rządach.
Jak wygląda ta walka z systemem?
Dobrze się składa, że jest pani z Krakowa. Może pani zrobić prosty sprawdzian: proszę zadzwonić do jakiegokolwiek schroniska dla ludzi bezdomnych i powiedzieć, że ma pani kobietę czy mężczyznę bezdomnego. Spotkała go pani teraz i on pilnie potrzebuje pomocy, a pani nie wie, gdzie się po tę pomoc udać. Usłyszy pani, że człowieka trzeba zgłosić do ośrodka pomocy społecznej i poczekać na decyzję administracyjną. Sprawdzian najlepiej wykonać w piątek po południu.
S. Małgorzata Chmielewska: Istnieje „przemoc pomocowa”. Ludzie, którzy nie mają do czynienia z potrzebującymi na co dzień, mówią: damy pomoc rzeczową, a nie gotówkę, bo wiemy lepiej.
  W Warszawie stworzono specjalną komórkę do wydawania takich decyzji, zatrudniając nie wiem ile dokładnie osób. Decyzje zwykle trzeba odnawiać co trzy miesiące. Czasem się zastanawiam, co za te pieniądze można by realnie zrobić.
Mnóstwo czasu poświęcamy na walkę z systemem, usiłując na nim wymóc, żeby przynajmniej wykonał obowiązki, za które my, jako obywatele, płacimy.
Kilka lat temu mówiłam kolegom z ministerstwa: uważajcie, wprowadzacie tak kosztowne – nie wspominając o tym, że śmieszne i zbędne – standardy dla schronisk, że kiedy zacznie brakować pieniędzy, to zabraknie ich przede wszystkim na schroniska i ludzie nie będą mieli się gdzie podziać. To się właśnie dzieje.
Jest czasem Siostra wściekła?
Nie. Na wściekłość jestem za stara.
Rozczarowana?
Też nie, bo nie zakładałam, że w czasie epidemii władza sama pomyśli o ludziach, którzy i bez epidemii są na marginesie.
Gdy się umawiałyśmy na tę rozmowę, powiedziała Siostra, że udało się Wam jakoś sytuację opanować.
Na razie. Jestem z tego pokolenia, które musiało sobie radzić w różnych sytuacjach.
Jak to wygląda w praktyce?
Gdy się okazało, że epidemia dotarła i do nas, wprowadziłam ostry reżim. Jestem z wykształcenia biologiem, to się czasem przydaje.
Stwierdziliśmy, że dopóki nie będziemy mogli robić testów, nie możemy przyjmować ludzi bezdomnych do naszych domów. 95 proc. naszych mieszkańców to ludzie starsi, schorowani, w grupie największego ryzyka.
Oczywiście wybór jest trudny: zostawiając na ulicy człowieka bezdomnego, chorego, wymagającego natychmiastowej opieki, ryzykujemy, że może on nie przeżyć następnego dnia. Wpuszczając go do naszego domu bez zrobienia testu ryzykujemy, że może zarazić kilkadziesiąt osób, mieszkańców domu.
Duża część osób pracujących w domach wspólnoty jest równocześnie ich mieszkańcami. A co z tą częścią personelu medycznego, która dochodzi?
Niektóre osoby z personelu medycznego pracujące u nas są zatrudnione też w szpitalach. Nim się jeszcze okazało, że źródłem zakażenia w DPS-ach jest personel medyczny przychodzący z zewnątrz, podjęłam decyzję, że na jakiś czas osoby z nami współpracujące nie będą do nas przychodzić.
A pozostali?
Pozostali stanęli wobec częściowego braku personelu. W domach dla ludzi bezdomnych praktycznie nikt nie wziął urlopu. Jeden z naszych pielęgniarzy odesłał dziecko do babci, żeby być z nami na dyżurach. W warszawskim schronisku dla kobiet dziewczyny natychmiast podzieliły się na grupy, wzięły dyżury 24-godzinne, wszystko po to, żeby w razie czego nie zaraził się cały personel jednocześnie. Oczywiście, wszyscy jesteśmy tym zmęczeni.
Co, jeśli któryś z mieszkańców wraca ze szpitala?
Dopóki nie mieliśmy możliwości zrobienia testu, nie mogliśmy wpuścić z powrotem żadnego naszego mieszkańca.
Raz zdarzyła się taka historia. Jeden z panów był przez dwa tygodnie w szpitalu, w którym był koronawirus, choć nie na tym oddziale, na którym leżał. Szpital odesłał nam go z informacją, że powinien odbyć kwarantannę. Tyle że w naszych warunkach to nie jest możliwe. Trzymaliśmy pana na dworze dobrych parę godzin, owiniętego w koce, dobrze, że było ciepło, karmiliśmy go i robiliśmy dziką awanturę w szpitalu. Nie mogliśmy go przyjąć do domu, bo była groźba zakażenia innych. W końcu szpital przyjął go na kwarantannę z powrotem.
A co z wizytami lekarskimi?
Wożenie do przychodni to kolejny problem. Jak się ma 70 osób chorujących, to jest trudniej. Niektórzy z nich mieli zaplanowane wizyty, na które czekali miesiącami, a nawet latami. Odwołanie ich nie wchodziło w grę.

Namioty z punktami pobrań w schronisku Wspólnoty Chleb Życia przy ul. Gniewkowskiej 50 w Warszawie. Maj 2020 r. Fot. Wspólnota Chleb Życia
Żeby wyjechać do lekarza z kimś od nas, trzeba mieć przynajmniej fartuch ochronny, przyłbicę albo maskę. Lepsze są przyłbice, w nich człowiek mniej się dusi niż w masce. A niektórzy nasi mieszkańcy mają problemy z oddychaniem. I tu zdarzył się kolejny cud: z Krakowa przyszła paczka z przyłbicami. Zupełnie niespodziewanie.
Następna historia: 90 proc. naszej żywności pochodzi ze sklepów wielkopowierzchniowych. Dostajemy ją na kilka dni przed końcem terminu ważności. Kiedy zamknięto markety, stanęliśmy wobec braku żywności. Spodziewałam się dramatu.
Jak udało się go uniknąć?
Zdarzyły się kolejne cuda. Szymon Hołownia ze swoją Dobrą Fabryką zorganizował zbiórkę, dołączyły kluby „Tygodnika Powszechnego”, wsparła nas Ania Dymna, a także ludzie prywatni, m.in. pracownicy banku PKO BP z Sandomierza, którzy się zrzucili. Cztery ogromne samochody dostawcze przywiozły siostry dominikanki, Lions Club i wielu innych.
Ale nie wszyscy mają tak dobrze. Mamy tu po sąsiedzku DPS: 180 chorych psychicznie osób. Wiek? Od 18 do 85 lat. Im też zaczęło brakować jedzenia. ­DPS-y mają sztywne budżety. A w czasie epidemii część budżetu muszą przeznaczyć na środki dezynfekujące. Nie mogą też ­liczyć na Opatrzność i przyjaciół, jak my. Albo pozwolić sobie na przyjęcie jedzenia na granicy ważności, jak my.
Dlaczego dochodzi do sytuacji, w których ci najsłabsi nie są niejako z urzędu, z rozdzielnika zaopatrzeni natychmiast w to, co jest niezbędne do przeżycia? To najważniejsze pytanie. Dobrze się stało, że zareagowało społeczeństwo, że obudziła się zwykła ludzka solidarność, natomiast wstydem dla naszego państwa jest to, że ono nie zrobiło nic.
Wróćmy do początku epidemii. Jak wtedy wyglądała sytuacja w Waszych domach?
Nie mieliśmy nawet środków dezynfekujących. Używamy ich sporo, ale zapas nijak się miał do zapotrzebowania. Na szczęście czuwa nad nami – już nieraz to mówiłam – Opatrzność. Zesłała nam panią, która na co dzień zaopatruje nas w środki dezynfekujące, a tym razem wysłała kilka palet płynów więcej. Co tu mówić – uratowały nas. Było ich tak dużo, że mogliśmy się nimi podzielić. Potem zaczęło się polowanie na inne potrzebne rzeczy.
Maski, rękawiczki?
Znalezienie rękawiczek ­graniczyło z cudem. Jedna nocka w ­internecie z głowy. A ceny? Jak za złote rękawice bokserskie. Maseczki? Jakiś obłęd. Mamy co prawda niewielką szwalnię, więc dziewczyny od razu siadły do maszyn. A ja, jako główny ­zaopatrzeniowiec, do komputera. Zaczęło się przekopywanie internetu: strony polskie, zagraniczne. Szukałam: najpierw instrukcji, jak szyć maseczki, potem gumek, których metr nie kosztowałby tyle co złoty łańcuch. Po paru tygodniach mieliśmy na koncie dwa tysiące masek, większość rozdaliśmy.
Jak się udało zorganizować namioty do testowania osób bezdomnych?
Zadzwoniła do nas pani z biura prezydenta Andrzeja Dudy z pytaniem, czy nie chcemy maseczek. Oczywiście, chcemy – odpowiedziałam od razu, a kilka dni później zadzwoniłam, że przydałby się też namiocik.
Okazało się, że namiocik to nie kłopot, przywiozła go nam i rozstawiła brygada straży pożarnej. To była duża pomoc, bo w naszych domach średnia wieku raczej nie pozwala na takie aktywności.
A drugi namiot?
Należy do Wojsk Obrony Terytorialnej. Znalazłam do nich numer telefonu w internecie, w końcu chłopaki są młode, dzielne i od tego. Przekierowywano mnie z jednej brygady do drugiej, w końcu powiedziano, że ktoś oddzwoni. Oddzwonił pan i spytał, na kiedy ten namiot potrzebny, więc ja żartem, że na wczoraj. Powiedzieli, że za cztery godziny będą. Musiałam ich stopować, że wystarczy, jeśli przywiozą go na za dwa dni.
Barierki?
Są drogie jak nie wiem co. Kto ma takie barierki? – myślałam. Miasto! Ogradza teren podczas tych wszystkich demonstracji, marszów i pochodów, to może bezdomnym też użyczy.
Zadzwoniłam do pana prezydenta Pawła Rabieja, bo mam jego numer komórkowy, i powiedziałam: „Panie prezydencie, ma pan zadanie. Potrzebne są barierki”. Następnego dnia były.
Jak pani widzi – jest dokładnie tak, jak mówiła Margaret Thatcher: żeby być dobrym samarytaninem, trzeba mieć pieniądze, potem już wszystko toczy się szybko.
Pozostała sprawa szkolenia personelu.
Ktoś Wam pomaga?
To, że potrzebujemy kogoś, kto zna się na rzeczy i wie, jak zadbać o bezpieczeństwo podczas pobierania krwi – było jasne.
Niedaleko nas, w Kielcach, pracuje dr Paweł Kukiz-Szczuciński, lekarz Polskiej Misji Medycznej, który był podczas epidemii w Lombardii. Na moją prośbę doktor wsiadł w samochód, przyjechał i przeszkolił wszystkich. Chodziło nie tylko o przeszkolenie, lecz także o sprawdzenie, czy wymyślone przez nas rozwiązania są bezpieczne. Przy testowaniu pracują ludzie młodzi, część z nich to nasze dzieci, więc musieliśmy mieć pewność, że wszystko jest dobrze zaplanowane.
Pojawili się już pierwsi, którzy chcieli z testów skorzystać?
Tak, od razu przyszli. Testy robi oczywiście certyfikowane laboratorium, u nas pobierana jest jedynie krew.
Siostra zdaje relację jak z frontu. A emocje?
Sorry, nie mamy czasu na emocje. Czasu ani możliwości. To jest ciężka robota. Oczywiście głęboko współczuję ludziom, którzy są w DPS-ach, martwię się, że zostali pozostawieni sami sobie.
Natomiast emocji przy tym nie ma żadnych, oprócz przekleństw, bo czasem nóż się w kieszeni otwiera, gdy się widzi głupotę, bezradność, zaniedbania najrozmait­sze.
S. Małgorzata Chmielewska: Nędzarzom nie jest potrzebna nasza wrażliwość i emocje. Im jest potrzebna nasza pomoc.
  Opowiem anegdotę. Dostaliśmy informację z sanepidu o kontroli naszych domów, niemającej nic wspólnego z epidemią. Kontrola miała się zjawić parę dni po tym, jak zaczął się ogromny wzrost zachorowań. Odpisałam, że oczywiście, serdecznie zapraszamy, ale... I tu wymieniłam, czego oczekujemy: kontrolerzy przychodzą w rękawiczkach, w maskach lub przyłbicach, nie wchodzą do domu, tylko zgłaszają swoje przybycie pracownikowi, który jest do tego upoważniony, trzymają się w odległości dwóch metrów, dezynfekują się, już nie napisałam, że dezynfekują się „na Łukaszenkę” itd., itd. Do dzisiaj nikt nie przyszedł.
Jak mieszkańcy domu przyjęli nowe środki ostrożności?
Wielu naszych mieszkańców nie zrozumiało, co się dzieje. Część z nich to osoby starsze, niepełnosprawne intelektualnie.
Staramy się im zapewnić rozrywkę, oderwać od myślenia o tym, co się dzieje. Na szczęście przy większości domów jest jakiś ogród, gdzie można na chwilę wyjść. Robimy grille, organizujemy seanse filmowe, bo telewizja jest oglądana u nas niechętnie. Mój Artur, autystyk, wciągnął się w układanie puzzli, więc jeździłam po nie, zastanawiając się, jak wytłumaczę podczas ewentualnej kontroli, że to towar pierwszej potrzeby.
A gdyby państwo chciało się jednak bardziej zaangażować w pomoc dla osób bezdomnych, to jakiego zaangażowania by Siostra oczekiwała?
Poświęciłam wiele lat życia na doradzanie różnych rozwiązań. I nie chodzi o to, że państwo ma słuchać, co myśli siostra Chmielewska. Oczywiście oczekuję pomocy od państwa. Korzystamy z instytucji państwowych, z ochrony zdrowia, z pomocy społecznej. To się naszym mieszkańcom, jako obywatelom, należy. Ale niech państwo przestanie wymyślać coraz to nowe przepisy na uszczęśliwianie ludzi bezdomnych, bez zapytania o zdanie ich i tych, którzy się tym zajmują.
Więc teraz to już bym tylko poprosiła, żeby państwo się nam za bardzo nie wpieprzało w to, co robimy. Krótko mówiąc.
To jeszcze żart na koniec. Wiele lat temu, gdy znów się okazało, że państwo nie jest skuteczne w pomaganiu ludziom z marginesu, siedziałyśmy z Janką Ochojską i Janka mówi tak: niech oni nam dadzą to państwo w dzierżawę, my je poprowadzimy dużo taniej i może nawet lepiej. ©℗
SIOSTRA MAŁGORZATA CHMIELEWSKA jest przełożoną Wspólnoty Chleb Życia. Założyła w Polsce dziesięć domów dla osób bezdomnych i chorych. Mieszka razem z osobami bezdomnymi w Nagorzycach w województwie świętokrzyskim.","S. MAŁGORZATA CHMIELEWSKA, ANNA GOC",01.06.2020,https://www.tygodnikpowszechny.pl/sorry-nie-ma-czasu-na-emocje-163632
59,"BÓG PRZEBACZA ZAWSZE, CZŁOWIEK CZASAMI, NATURA NIGDY","To przysłowie zacytował Franciszek w wywiadzie udzielonym Austenowi Ivereigh i opublikowanym m.in. w „The Tablet” – spytany, czy pandemia jest szansą na „nawrócenie ekologiczne”.","Zauważył, że mało kto myśli dzisiaj o takich wydarzeniach, jak pożary trawiące Australię: „Nie wiem, czy katastrofy są zemstą natury; z pewnością natomiast są jej odpowiedzią”.
Pandemia jest według papieża czasem, w którym powinniśmy dostrzec ubogich. „W Rzymie niedawno pewien policjant powiedział do spotkanego człowieka: »Nie możesz być na ulicy, wracaj do domu«. Odpowiedź brzmiała: »Nie mam domu. Mieszkam na ulicy«”. Pytany o napięcie między instytucjonalnością i charyzmatycznością Kościoła, opowiedział o włoskim biskupie, który, odwiedzając szpitale, udzielał „z korytarza” absolucji ludziom leżącym w salach. Ponieważ kanoniści twierdzili, że tak nie można, zapytał Franciszka. Usłyszał od niego: „Czyń swoją księżowską służbę”. ©℗
Czytaj także: Solidarność i samotność - rozmowa z Ewą Bińczyk",MACIEJ MÜLLER,13.04.2020,https://www.tygodnikpowszechny.pl/bog-przebacza-zawsze-czlowiek-czasami-natura-nigdy-163053
60,PRZESTRZEGAJMY ZASAD I MÓDLMY SIĘ,"Bp Francesco Beschi z Bergamo: W ostatnich latach sami siebie skazaliśmy na izolację, wszyscy myśleli tylko o sobie. Gdy izolacja została nam narzucona, zdaliśmy sobie sprawę, jak ważne jest współdzielenie.","EDWARD AUGUSTYN: Wszyscy patrzymy dziś na Bergamo. Proszę przyjąć od nas wyrazy współczucia i solidarności. Jakie po trzech tygodniach walki z epidemią uczucia dominują wśród mieszkańców? Strach? Zniechęcenie? Czy może już jakieś oznaki nadziei?
BP FRANCESCO BESCHI: Wydaje mi się, że w tej chwili najbardziej odczuwalna jest ogromna potrzeba bliskości. Wcześniej, zanim jeszcze zdaliśmy sobie sprawę z powagi sytuacji, żyliśmy myśląc przede wszystkim o sobie.
Ludzie zrozumieli, czym jest bliskość, gdy zostali oddzieleni?
Tak. Teraz czujemy, że musimy być bliżej siebie. Wiele osób odczuwa i dostrzega to, o czym już zapomnieliśmy. W ostatnich latach sami siebie skazaliśmy na straszną izolację, wszyscy myśleli tylko o sobie. W tym momencie, gdy izolacja została nam z góry narzucona, zdaliśmy sobie sprawę, jak ważne jest współdzielenie. Mam nadzieję, że to nam zostanie.
Rzeczywistość jest bardzo przygnębiająca. Dzwonił do mnie ksiądz, który stracił ojca. On jest poddany kwarantannie, mama – również w kwarantannie – mieszka sama. Bracia też są w kwarantannie, nie ma pogrzebów... Ciało jego ojca zostanie zabrane na cmentarz i pochowane, a nikt z bliskich nie będzie mógł go pożegnać. Takich momentów bliskości najbardziej nam brakuje.
Podobnie gdy ktoś jest zabierany z domu karetką pogotowia do szpitala zakaźnego albo na oddział intensywnej terapii. Rodzina nie może go zobaczyć, ani usłyszeć, nawet przez telefon. I nieraz nigdy go już nie usłyszą. To straszny ból. Rodzi się wtedy pytanie: czy my naprawdę jesteśmy sami? Wszyscy jesteśmy sami? Wydaje mi się, że właśnie teraz rodzi się jakieś niebanalne, niepowierzchowne wspólne przeżycie.
Widzieliśmy wszyscy te obrazy: wojskowe ciężarówki wywożą nocą ciała z Bergamo do innych miast, nawet do oddalonej o 200 km Modeny, bo lokalne krematorium nie jest w stanie spalić wszystkich zwłok, choć pracuje 24 godziny na dobę. Firmy pogrzebowe nie nadążają z pochówkami.
Śmierć się mnoży. Tragiczne statystyki wcale nie spadają, a nawet dalej rosną. W szpitalach umierają ci, którzy są w najpoważniejszym stanie, a ilu umiera w domach? Oni nawet nie trafiają do oficjalnych statystyk, nie robi im się testów. Nie wiadomo już, gdzie składać trumny. Niektóre kościoły służą już tylko do tego. To nasz gest czułości wobec ludzi, którzy umierają sami. Żeby ich ciała nie leżały bądź gdzie, na stosie. Bierzemy je do kościoła na znak szacunku i troski.
W krajach takich jak mój, niewspółmiernie mniej dotkniętych – jak dotąd – epidemią, rodzi się pytanie: co zrobić, by taka tragedia nie powtórzyła się w innych miejscach? Jak nie zmarnować tego czasu, który być może dostaliśmy od losu?
Najważniejsze jest stosowanie się do zaleceń odpowiednich służb i przestrzeganie wszystkich zasad – i to w sposób rygorystyczny. Wszyscy musimy uważać, bo to wszystko potrwa jeszcze długo.
Czytaj także: Edward Augustyn, Artur Sporniak: Świat w stłuczonym lustrze
To po pierwsze. A po drugie – modlitwa. Módlmy się za naszych bliskich, za nasze rodziny, za tych, którzy walczą z wirusem. Módlmy się za wszystkich, którzy troszczą się o bezpieczeństwo, poświęcają się opiece nad słabszymi, starszymi, bardziej narażonymi na tragiczne konsekwencje, nad samotnymi, izolowanymi.
Modlitwa wystarczy?
Modlitwa to nie magiczne formułki. Wiara w Boga nie rozwiązuje w cudowny sposób naszych problemów. Ale gdy modlimy się, gdy ufamy Bogu, to zaufanie stanie się dla nas źródłem siły. Dzięki niemu będziemy mogli poświęcić się innym. Będziemy mogli lepiej wykonywać nasze obowiązki, do których każdy z nas, w różny sposób, jest powołany. Zwłaszcza ci, którzy starają się powstrzymać chorobę i przeciwstawić się złu.
Powiedział Ksiądz Biskup swoim diecezjanom, że – gdy nie mogą przystąpić do spowiedzi – mogą wzbudzić w sobie żal za grzechy i pragnienie spowiedzi, by otrzymać przebaczenie win od Boga. Czy to coś w rodzaju rozgrzeszenia in articulo mortis?
Votum sacramenti (pragnienie sakramentu) to dar, który przynależy do tradycji i doktryny Kościoła. W łączności z innymi biskupami Lombardii dokonaliśmy takiego wyboru, który dotyczy wszystkich naszych diecezji. To nie jest rozgrzeszenie generalne in articulo mortis, bo ono jednak wymaga fizycznej obecności.
Podobnie jak spowiedź sakramentalna. Czy w takiej sytuacji jak dziś nie można pomyśleć o spowiedzi przez telefon albo internet?
Właśnie dlatego, że spowiedź sakramentalna wymaga fizycznej obecności, Kościół nie rozważa takiej możliwości, a na pewno nie do mnie należy zmiana jego nauczania. Sieć czy różne środki techniczne są pomocą, ale nie zastępują kontaktu, który jest niezbędnym elementem. Może użyję takiego porównania: to tak, jakby zadowalać się serdecznym uściskiem czy przytuleniem online. To wymiar, którego internet nie jest w stanie zastąpić.
Mówił też Ksiądz Biskup, że lekarze czy pielęgniarki mogą błogosławić umierających.
Przypomniałem tylko, że każdy chrześcijanin może – na mocy chrztu – udzielać innym błogosławieństwa. Tak jak ojciec czy matka mogą pobłogosławić swoje dzieci, dziadkowie swoje wnuki. Dzieci i wnuki także mogą – to bardzo ważne – pobłogosławić swych rodziców czy dziadków, zwłaszcza chorych. Z całym szacunkiem i zdając sobie sprawę z delikatności sprawy, poprosiłem o to lekarzy i pielęgniarki. Tylko oni są świadkami, jak ludzie umierają sami. Jeśli dostrzegliby takie pragnienie, mogliby osobę umierającą pobłogosławić. To byłby cenny dar. Zwykle to kapłani wzywani są do chorych, ale problem polega na tym, że dziś nie wolno im tego zrobić.
Wielu księży jest zresztą także chorych, wielu podlega kwarantannie, kilku zmarło...
Od 1 marca zmarło 16 księży. To bardzo smutne, ale świadczy też o bliskości duszpasterzy z ludźmi. Około dwudziestu kapłanów jest hospitalizowanych, niektórzy są w ciężkim stanie. Dziękujemy Bogu za tych, którzy już wyszli ze szpitala i są wyleczeni. Przeżywamy ten ból i dzielimy go z naszym społeczeństwem.
Gdy wczoraj próbowałem się skontaktować z Księdzem Biskupem, nie mógł Ksiądz rozmawiać. Potem dowiedziałem się, że dzwonił do Księdza papież Franciszek. Jakie słowa pocieszenia Wam przekazał?
Ojciec Święty był bardzo przejęty i wzruszony. Zapewniał o swej ojcowskiej bliskości wobec mnie, kapłanów, chorych, wobec tych, którzy się nimi opiekują, całej naszej wspólnoty. Pytał o szczegóły, jaka jest sytuacja w Bergamo. Był pod wielkim wrażeniem cierpienia, tego, jak wielu jest zmarłych, jak bardzo rodziny cierpią z powodu rozdzielenia. Prosił, bym zaniósł każdemu jego słowa pocieszenia i błogosławieństwo. Interesował się, co robimy, by pomóc ludziom.
Udostępnił Ksiądz budynek seminarium diecezjalnego pracownikom służby zdrowia, którzy nie mogą po swojej zmianie wrócić do domu.
Udostępniliśmy, oczywiście nieodpłatnie, 50 pokoi z łazienkami. To gest naszej bliskości i solidarności. Staramy się odpowiadać na różne potrzeby. Jest wiele próśb o zakwaterowanie, diecezja ma jeszcze inne budynki, które na ten cel przeznaczy. Na przykład na hostele dla osób wypisywanych ze szpitali, które podlegają dalej kwarantannie, więc nie mogą wrócić do domu, gdzie mieszka rodzina, dzieci.
Czytaj także: Ks. Jacek Prusak: Nie każda trwoga prowadzi do Boga
Uruchomiliśmy też linię telefoniczną ze wsparciem psychologicznym i pociechą duchową. Pracuje w niej 70 osób: księża, zakonnice, psychologowie świeccy. To ma być wsparcie na przykład dla pielęgniarek i lekarzy, którzy pracują do granic wytrzymałości, ale też dla osób, które doświadczają bólu z powodu choroby i śmierci swoich bliskich. Nagłe potrzeby wyzwoliły w ludziach imponującą solidarność.
Diecezja liczy 400 parafii i naprawdę widzę, jak wiele pomysłowych inicjatyw zostało uruchomionych. Parafie zagościły na dobre w sieciach społecznościowych, udostępniają msze i nabożeństwa w streamingu, proponują filmy czy teksty na czacie. Tworzy się bliskość i poczucie więzi między ludźmi i z Bogiem.
Bóg jest z nami w tej próbie i nas nie opuszcza. ©℗
CZYTAJ WIĘCEJ:
Pandemia koronawirusa - serwis specjalny
Tygodnik na kwarantannę - wybór najlepszych tekstów dostępny bezpłatnie!","BP FRANCESCO BESCHI, EDWARD AUGUSTYN",23.03.2020,https://www.tygodnikpowszechny.pl/przestrzegajmy-zasad-i-modlmy-sie-162739
61,ŚWIAT W STŁUCZONYM LUSTRZE,"Kościół katolicki też przeżywa trzęsienie ziemi. I zaczyna zdawać sobie sprawę, że stan nadzwyczajny może potrwać miesiące.","Zpowodu pandemii rządy wielu krajów ograniczyły liczbę osób, które mogą spotykać się w zamkniętych pomieszczeniach, co oczywiście uniemożliwia prowadzenie duszpasterstwa w dotychczasowej formie. Kościół instytucjonalny dostosował się do ograniczeń. To szybkie przeorganizowanie ma jednak daleko idące skutki, które dopiero zaczynamy obserwować.
Komunikat o zawieszeniu mszy i nabożeństw włoski episkopat opublikował 8 marca, po kilkugodzinnych konsultacjach z rządem. Biskupi poinformowali, że akceptują „bardzo restrykcyjny” dekret władz, podpisany przez premiera Włoch i zakazujący wszelkich „ceremonii świeckich i religijnych włącznie z pogrzebami”. Wcześniej ograniczenia działalności duszpasterskiej dotyczyły jedynie północnych regionów kraju, w których znajdowały się główne ośrodki epidemii.
W Polsce 14 marca biskupi wezwali katolików, by dostosowali się do wprowadzonego przez władze stanu zagrożenia epidemicznego i ograniczenia zgromadzeń do 50 osób. Msze trzeciej niedzieli Wielkiego Postu sprawowano w prawie pustych kościołach. Wielu proboszczów dziękowało wiernym za pozostanie w domach. Ks. Grzegorz Kramer, proboszcz jezuickiej parafii Najświętszego Serca Pana Jezusa w Opolu, zamieścił na stronie parafii zdjęcie z notatnika kościelnego z liczbą wiernych na poszczególnych mszach (przyszło od 8 do 25 osób). Pytanie, jak w tej sytuacji sprawować sakramenty, stało się palące.
Włoska fantazja
We Włoszech sytuacja szybko okazała się dramatyczna. Początkowo wątpliwości co do „zakazu Eucharystii” wyrażało wielu biskupów, zwłaszcza z diecezji niezagrożonych – jak się wówczas wydawało – wirusem, i znanych duchownych. Ojciec Bartolomeo Sorge, jezuita, były dyrektor dwutygodnika „Civiltà Cattolica”, pytał retorycznie: „Czy można odmawiać wiernym Ciała i Krwi Chrystusa z obawy przed koronawirusem? Kościół to nie sklep, który da się zamknąć”. Enzo Bianchi, założyciel i przeor wspólnoty monastycznej w Bose, pisał, że Kościół okazuje brak współczucia i solidarności z tymi, „którzy cierpią, żyją w lęku i szukają pociechy”. Ale głosy te słabły w miarę postępowania epidemii.
Średnia wieku księży we Włoszech wynosi 61 lat. W wielu parafiach pracuje tylko jeden kapłan w podeszłym wieku. Księża byli zdezorientowani, nie wiedzieli, jak prowadzić duszpasterstwo, nie narażając siebie i innych na ryzyko zarażenia się wirusem.
Młodsi, bardziej przedsiębiorczy czy umiejący wykorzystać potencjał świeckich, przenieśli duszpasterstwo do internetu, umożliwiając parafianom uczestnictwo online w mszy odprawianej w swoim kościele, wysłuchanie rekolekcji wielkopostnych, wspólne odmawianie różańca. Nagle okazało się, że Kościół online nie jest wcale wirtualny, ale realny i konkretny. By uświadomić to sobie i swoim parafianom, ks. Giuseppe Corbari z miasteczka Giussano koło Monzy poprosił wiernych o przysłanie swoich zdjęć – portretów indywidualnych, małżeńskich, rodzinnych – które wydrukował na kolorowej drukarce i przykleił do krzeseł w kościele. Podczas niedzielnej mszy ponad 150 osób, młodych i starych, „zasiadło” na swoich stałych miejscach.
Bohaterami mediów stało się – zwłaszcza w pierwszych dniach narodowej kwarantanny – wielu kapłanów, którzy postanowili zrobić coś więcej, niż tylko bić w dzwony w godzinę domowej modlitwy, nawet kosztem łamania przepisów sanitarnych: wychodzili na ulice z Najświętszym Sakramentem albo pakowali na wózki-dwukółki wielkie figury Matki Boskiej lub świętych, by objechać z nimi opustoszałe miasteczka. 79-letni ks. Gianni Regolani z Polesine Zibello koło Parmy, pilot amator, przez kilka dni wyprawiał się awionetką do stref zamkniętych (centrów epidemii), by z góry udzielać błogosławieństwa mieszkańcom.
Ks. Clemente Depaoli z Turynu ogłosił z kolei, że każdy wierny może o dowolnej porze dnia poprosić o udzielenie komunii, „o ile wcześniej przygotuje się odpowiednio przez osobistą lekturę Pisma Świętego”. Z czasem tego typu akcje zostały jednak zakazane, jako ryzykowne, przez władze cywilne lub kościelne. Ksiądz Depaoli powiedział „Tygodnikowi”, że chętnych do indywidualnej komunii i tak nie było wielu – z parafii liczącej 10 tys. wiernych zgłosiło się raptem 20 osób. Zgodnie z zaleceniem biskupa teraz zachęca swoich parafian do komunii duchowej.
Paradoksalnie, powrót do praktyki zalecanej przez Sobór Trydencki zbliża dziś katolików do protestantów. Fulvio Ferrario, profesor teologii systematycznej na Uniwersytecie Waldensów w Rzymie, zauważa, że choć katolicy zawsze podkreślali obecność Chrystusa w Słowie i w sakramentach, dopiero teraz przekonali się, że oba te warunki nie muszą występować jednocześnie. Eucharystia jest pomocna, owszem, ale nie może być traktowana jak cudowny środek z reklamy napoju energetycznego, który „dodaje skrzydeł”. Gdy jej zabraknie, można spotkać się z Jezusem w Bożym Słowie.
Szczegółowe wytyczne na temat duszpasterstwa podczas epidemii włoski episkopat opublikował dopiero po dziesięciu dniach obowiązywania zakazów. Z dokumentu księża dowiedzą się, w jakich okolicznościach i jak mogą ochrzcić dziecko (tylko przy zagrożeniu życia), spowiadać (z zachowaniem odległości co najmniej metra i chroniąc twarz maseczką), udzielać komunii choremu (bez dotykania jego ust) czy namaszczać go olejami (w lateksowych rękawiczkach).
Prasa opisuje też przypadki, gdy księża – pozbawieni możliwości pracy duszpasterskiej – zgłaszają się jako wolontariusze do szpitali, schronisk dla bezdomnych, domów pomocy społecznej. Najgłośniejszym był „powrót do pracy” ks. Fabia Stevanazzo, z wykształcenia lekarza internisty. W 2014 r., po 10 latach praktyki w pogotowiu ratunkowym, odszedł z zawodu i wstąpił do seminarium duchownego. Teraz, za zgodą biskupa, podjął pracę w szpitalu niedaleko parafii, której jest proboszczem.
Dramaty
Duszpasterstwo w regionach najbardziej dotkniętych epidemią jest wystawione na dramatyczną próbę. W Bergamo pogrzebów się nie odprawia, pochówki dokonywane są bez udziału rodziny (która, jeśli nie trafiła do szpitala, poddana jest kwarantannie). Grzebie się kilkadziesiąt ciał dziennie. Zakłady pogrzebowe wyznaczają kilkudniowe terminy. Na kremację trzeba czekać do 10 dni, choć krematorium pracuje na pełnych obrotach. Problem udało się chwilowo rozwiązać w połowie ubiegłego tygodnia – 10 wojskowych ciężarówek przewiozło ciała zmarłych do odległych o 200 km spopielarni w Modenie i innych miastach.
Praca diecezji jest sparaliżowana. Księża umierają (dotychczas 28), chorują, poddawani są kwarantannie, tracą najbliższych. Ci, którzy jeszcze pracują, nie mogą pójść do szpitali z sakramentami. Biskup Bergamo Francesco Beschi [polecamy wywiad z biskupem na stronie ""Tygodnika Powszechnego""] zachęca personel sanitarny do błogosławienia umierających, a chorym, którzy nie mogą przystąpić do spowiedzi, przypomina naukę Kościoła: każdy, kto ma mocne postanowienie przystąpienia do spowiedzi sakramentalnej, a nie może tego uczynić, otrzymuje odpuszczenie win po wzbudzeniu w sobie żalu za grzechy.
Czytaj także: Przestrzegajmy zasad i módlmy się - rozmowa z biskupem Francesco Beschim z Bergamo
W kwestii spowiedzi jeszcze dalej poszedł bp Riccardo Fontana z Arezzo, który w miniony czwartek stanął przed miejscowym szpitalem zakaźnym i udzielił – za pośrednictwem telewizji – rozgrzeszenia wszystkim leżącym tam chorym, którzy chcieliby, a nie mogą się wyspowiadać. Taką prerogatywę dla biskupów 20 marca potwierdziła Penitencjaria Apostolska specjalną notą.
Mimo dramatycznej sytuacji diecezja Bergamo stara się wciąż udzielać pomocy potrzebującym. W seminarium duchownym przygotowano 50 pokoi dla lekarzy, pielęgniarek i sanitariuszy z pobliskiego szpitala, którzy nie chcą wracać do domów, by nie narazić swoich rodzin na zarażenie.
Polskie kłopoty
Pierwsze reakcje polskich księży na obecny kryzys były podobne do reakcji ich włoskich kolegów. Niektórzy wyszli w samotnych procesjach po pustych ulicach miast z monstrancją czy relikwiarzami – jak ks. Mirosław Matuszny, spacerujący po Lublinie z relikwiami św. Antoniego z Padwy, patrona miasta [zobacz ilustrację do artykułu ks. Jacka Prusaka]. Mieliśmy też księdza błogosławiącego Najświętszym Sakramentem z samolotu krążącego nad Wrocławiem.
Pytany o te reakcje jeden z proboszczów zauważył, że Kościół nie jest jednak od walki z wirusem, tylko od głoszenia ewangelii, czyli możliwości nawrócenia i pojednania z Bogiem. Ponieważ bezpośredni kontakt został utrudniony, pod znakiem zapytania stanęła zwłaszcza kwestia sprawowania sakramentów.
Już 13 marca Rada Stała Episkopatu zasugerowała wiernym przyjmowanie komunii duchowej. Nieliczni, którzy zdecydowali się przyjść do kościoła, mogli przyjąć komunię na rękę. Kapucyni z parafii Matki Bożej Częstochowskiej w Krakowie-Olszanicy po prostu rozdawali komunię w niedzielę 15 marca przez pół godziny na zewnątrz kościoła. Co do sakramentu pojednania zaproponowali „spowiedź spacerową” poza kościołem.
Z kolei spowiedź „na telefon” (nie przez telefon!) organizuje salezjańskie Centrum Nowej Ewangelizacji „Don Bosco” we Wrocławiu. Można się telefonicznie umówić na spowiedź w bezpiecznych sanitarnie warunkach. Inicjatywa przebiega pod hasłem „Jesus call centre”.
Proboszczowie przystosowują też kaplice do bezpiecznego sprawowania sakramentu pojednania. Ks. Grzegorz Strzelczyk z parafii św. Maksymiliana Kolbego w Tychach opatrzył jedną z kaplic w tablice informacyjne: „kaplica TYLKO do spowiedzi”, „wchodzimy, gdy ksiądz otworzy”, „NIE dotykamy KLAMKI!!!”.
Czy takie działanie „na szybko” zdoła zaspokoić zapotrzebowanie na masową do tej pory w Polsce spowiedź wielkanocną?
Wirtualna nie znaczy nierzeczywista
Ksiądz Strzelczyk uprzedza swoich parafian: „Nie można wykluczyć, że przed świętami dostęp do spowiedników będzie utrudniony. Musicie wiedzieć, co Kościół ma w swoim skarbcu na takie sytuacje...” – pisze na facebookowej grupie parafialnej.
Tyscy parafianie mają szczęście: ks. Strzelczyk jest nie tylko entuzjastą korzystania z nowoczesnych technologii komunikacji w Kościele, ale też jednym z najbardziej aktywnych polskich teologów. Wierni otrzymali precyzyjne wyjaśnienia, czym jest żal doskonały i na jakich warunkach można uzyskać odpuszczenie grzechów, gdy nie można wyznać ich przed kapłanem, a wcześniej – czym jest komunia duchowa, gdy przyjęcie hostii w kościele nie jest możliwe.
Czytaj także: Ks. Jacek Prusak: Nie każda trwoga prowadzi do Boga
Epidemia ograniczyła bezpośrednie kontakty, ale ożywiła obecność w sieci. Paradoksalnie, kontakty międzyludzkie zwielokrotniły się, a poczucie wspólnoty może realnie się wzmocnić. Gdy wiele osób zaczyna być w sieci, a proboszcz potrafi moderować wspólnotę, jego kontakt z parafianami może być wręcz nieustanny. Ci, którzy potrafią to robić, odkrywają nowy wymiar parafii.
„A swoją drogą – dziś jestem niezmiernie wdzięczny Opatrzności za pomysł, żeby Was ściągnąć na FB do grupy parafialnej. Wyobrażacie sobie, jaki byśmy mieli w parafii zamęt, gdyby nie ten kanał komunikacyjny?” – pisał ks. Strzelczyk w sobotę 14 marca.
„Partyzantów wlewających wodę do kropielnic w naszym kościele proszę o zamaszyste stuknięcie się w głowę” (14 marca).
„Na sumie 6 osób! Dziękuję!” (15 marca – niedziela).
„Myślę, że sytuacja ta może być dla wszystkich okazją do odświeżenia doświadczenia wiary przeżywanej w domu, w rodzinie – nie przegapcie tego, proszę” (16 marca).
„Do kwoty kolekty, którą podałem w niedzielę [143 zł], należy dodać 2305 zł, które wpłynęły elektronicznie. Jesteście WIELCY!” (17 marca).
Do przemyślenia
Wywrócony przez wirusa do góry nogami nasz religijny świat zmusza do refleksji. Były misjonarz, a obecnie profesor liturgiki w Katolickim Uniwersytecie w Cochabamba w Boliwii o. Kasper Mariusz Kaproń przytacza pytania włoskiej teolożki, Simony Segoloni Ruty: „Skoro Lud zgromadzony jest o wiele istotniejszy dla Eucharystii niż nawet chleb i wino, to jaki sens ma celebracja sakramentu bez zgromadzonego Ludu? Czy nie wracamy do trydenckiej koncepcji sakramentu? Wydarzenia tych dni i celebracje »sine populo« wywołują poważny kryzys w podstawach teologicznych reformy liturgicznej Soboru Watykańskiego II. Głos ten oczywiście w najmniejszym stopniu nie ma na celu, aby na siłę i wbrew wymogom sanitarnym zapełniać kościoły. Jest jedynie postawieniem pytania o sens celebracji Mszy św. bez Ludu. Czy obecność online można uważać za autentyczną obecność? A może lepszym rozwiązaniem byłby post eucharystyczny dla wszystkich?”.
Zwrócono też uwagę, że wirusowy kryzys dość wyraźnie ujawnia nasze odruchy klerykalne. „Zamiast oglądać mszę na komputerze, dlaczego nie czytamy razem Biblii?” – zapytała amerykańskiego korespondenta „La Croix” Massimo Faggiolego jego ośmioletnia córka, dając mu do myślenia. „Dlaczego koncentrujemy się na kapłanach?” – pytał później na łamach swego pisma. „Katolicy potrzebują sakramentów, ale nasze ciało jest już świątynią Ducha Świętego. (...) W czasie pandemii powinniśmy mniej koncentrować się na mszach transmitowanych na żywo, duchowej komunii i prywatnych nabożeństwach. Hierarchia (w tym papież Franciszek) powinna zachęcać katolików do zgłębiania liturgii godzin, lectio divina i rodzinnej celebracji Słowa” – proponuje Faggioli.
Jakby w odpowiedzi katolickiemu publicyście archidiecezja wiedeńska rozsyła chętnym PDF-y z liturgią Słowa do rodzinnej celebracji, proponując, by podczas domowych nabożeństw zapalać w oknie świecę.
Pusty plac
Papież Franciszek ograniczył swą aktywność już pod koniec lutego ze względu na przeziębienie. Odwołał audiencje i spotkania, nie pojechał na coroczne rekolekcje kurii rzymskiej. Po tygodniu rekonwalescencji, gdy epidemia obejmowała coraz większe obszary kraju, poddał się testom na obecność wirusa SARS-CoV-2 (wynik negatywny), a w Watykanie podjęto specjalne środki ostrożności: audiencje środowe przeniesiono do internetu, podobnie jak modlitwę Anioł Pański i codzienną mszę w kaplicy Domu św. Marty. Do minimum ograniczono spotkania Franciszka z najbliższymi współpracownikami, odwołano większość prywatnych audiencji, a podczas tych, które musiały się odbyć, zachowywano bezpieczną odległość między uczestnikami (co prawdopodobnie zapobiegło zarażeniu się papieża i innych osób wirusem od jednego z biskupów francuskich, chorego – jak się po kilku dniach okazało – na COVID-19). Zgodnie z rozporządzeniem włoskich władz (mimo że Watykan nie podlega ich jurysdykcji) zawieszono odprawianie mszy w bazylice św. Piotra, po czym świątynię i plac całkowicie zamknięto dla turystów i wiernych.
Czytaj także: Korona sprawdza - rozmowa z Bogdanem de Barbaro
Trwająca już ponad trzy tygodnie izolacja staje się dla Franciszka coraz bardziej uciążliwa. Pierwszą oznaką było spięcie z jego wikariuszem, kard. Angelem De Donatisem, który postanowił zamknąć wszystkie kościoły w diecezji rzymskiej. Podczas porannej mszy w Domu św. Marty Franciszek przypominał, że „pasterz musi być blisko swych owiec”, i przestrzegał, że „drastyczne środki nie zawsze są dobre”. Chwilę później jego jałmużnik, kard. Konrad Krajewski, sprzeciwił się publicznie zamknięciu podlegającego mu kościoła Matki Bożej Niepokalanej na Eskwilinie. „To mój akt nieposłuszeństwa. Kościół jest domem, a dom zawsze musi być otwarty dla swoich dzieci” – mówił, nie ukrywając, że chce w ten sposób dodać odwagi także innym księżom. Zachęta nie była potrzebna – po kilku godzinach kard. De Donatis odwołał wcześniejsze rozporządzenie.
W wystąpieniach Franciszek coraz częściej przypomina księżom i biskupom, by nie bali się stanąć na linii frontu i nie odmawiali wiernym wsparcia i posługi sakramentalnej. Zachęca, by odwiedzali ich w domach z komunią (pamiętając o zachowaniu przepisów sanitarnych) i kierowali się bardziej „logiką Ewangelii” niż sztywnym zachowywaniem prawa.
W niedzielę 15 marca, po modlitwie Anioł Pański, odmówionej w bibliotece papieskiej, Franciszek dłuższą chwilę stał w otwartym oknie Pałacu Apostolskiego, patrząc na pusty plac. Kilka godzin później opuścił Watykan, udając się z niezapowiedzianą pielgrzymką do bazyliki Matki Bożej Większej, gdzie znajduje się szczególnie przez niego czczony obraz Maryi Ocalicielki Ludu Rzymskiego, i do kościoła św. Marcelego, gdzie przechowywany jest cudowny krucyfiks, noszony przed wiekami po mieście w czasach zarazy.
Nieoczekiwana wyprawa (niewielki fragment papież przeszedł pieszo, spacerując opustoszałą Via del Corso) wzbudziła sporo uwag krytycznych: uznano ją za zły przykład w czasie, gdy od samodyscypliny i niewychodzenia z domów zależy zatrzymanie epidemii i los wielu osób. Ale były też pochwały, również ze strony środowisk konserwatywnych i tradycjonalistycznych, zwykle krytycznych wobec Franciszka: słowa i gesty papieża były dla nich dowodem, że ratunkiem wierzących katolików w trudnych czasach jest Eucharystia, adoracja krzyża i oddanie się w opiekę Maryi.
Dalsze życie
W Kościele to początek nowej rzeczywistości. Nasze zachowania religijne, myślenie, przeżywanie wiary nadal będzie podlegać weryfikacji. Do czego to ostatecznie doprowadzi, nie wiemy.
Kościół w swojej historii przeżył jednak niejeden kryzys. Jako wspólnota wiary, trwa. ©℗
CZYTAJ WIĘCEJ:
Pandemia koronawirusa - serwis specjalny
Tygodnik na kwarantannę - wybór najlepszych tekstów dostępny bezpłatnie!","EDWARD AUGUSTYN, ARTUR SPORNIAK",23.03.2020,https://www.tygodnikpowszechny.pl/swiat-w-stluczonym-lustrze-162738
62,DUCHA NIE GAŚMY,"ABP GRZEGORZ RYŚ, metropolita łódzki: Jeśli czujemy, że Pan Bóg milczy, to znaczy, że powinniśmy przemyśleć kilka słów, które powiedział wcześniej.","MACIEJ MÜLLER: 25 marca chrześcijanie modlili się z papieżem o zakończenie epidemii. Zachorowań wciąż przybywa. Modlitwa nie została wysłuchana?
ABP GRZEGORZ RYŚ: Bóg działa w sposób sobie właściwy. Ważne jest to, co stało się dzięki tej modlitwie w każdym, kto w niej uczestniczył: przemiana ku jedności, ku wzajemnej odpowiedzialności i miłości. Do tego zmierza w naszym życiu wiara, żeby człowiek umiał kochać miłością radykalną. Na tym polega działanie Boże.
Dobrze by było, gdyby modlitwa zadziałała też w bardziej praktyczny sposób, np. przyspieszyła badania nad lekarstwem i szczepionką.
O to się także z wiarą modlimy. Ale działania Bożego nie da się zredukować do medycyny. Jezus w Ewangelii uzdrawia przede wszystkim z grzechu. Uzdrowienia z choroby miały być znakiem tego, co czyni On w życiu wewnętrznym ludzi, z którymi się spotyka. Wskrzesił za swojego życia trzy osoby, natomiast wszystkim, którzy żyli, żyją i będą żyć – dał życie wieczne. Nie patrzmy na działanie Pana Boga w sposób uproszczony. Bóg, jakiego znamy w Jezusie Chrystusie, nie usunął w magiczny sposób z naszego życia cierpienia, choroby i śmierci, tylko wszedł w te doświadczenia i w każdym z nich jest z nami. Oczywiście, jest Opatrznością nad światem i ma moc nie tylko „przyspieszyć badania”, ale także powstrzymać epidemię.
Gdzie jest Bóg podczas pandemii?
W chorych. W umierających. W lekarzach. W wolontariuszach. W każdym z nas. W każdym z nas jest miłością.
Tylko że On jest nieskończony, wszechmocny, a my bezradni.
Mogę powiedzieć tyle, co Jezus w Ewangelii: byłem głodny, byłem spragniony, byłem chory, byłem przybyszem, byłem w więzieniu. Byłem na kwarantannie, zamknięty w domu. Tu jest Bóg. Jest też w nas, kiedy przekraczamy własny egoizm i wychodzimy do Niego, obecnego w potrzebujących.

W kaplicy Pałacu Arcybiskupów Krakowskich, 2013 r./ ADAM GOLEC / FORUM
Bóg jest Ojcem. Niech by nas przygarnął, ocalił, skończył ten koszmar. „Panie, ratuj, giniemy!”.
I o ratunek się wszyscy modlimy. Siła w doświadczeniu bierze się wszakże stąd, że nie jestem w nim sam – lecz z Nim!
A może Bóg patrzy, ale nic nie robi?
Kto tak myśli, niech popatrzy na krzyż.
I?
I zobaczy Boga.
Boga, który umarł.
Umarł i zmartwychwstał.
W Łodzi wspólna modlitwa międzywyznaniowa musiała zostać odwołana. Chrześcijanie nie mają jak się spotkać na modlitwę. W jaki sposób realizuje się teraz wspólnota?
Spotkanie nie było możliwe fizycznie, ale tamtego dnia przed południem rozmawialiśmy telefonicznie w gronie „łódzkich” biskupów chrześcijańskich – z bp. Markiem Izdebskim z Kościoła kalwińskiego, z bp. Janem Cieślarem z Kościoła luterańskiego, z prawosławnym biskupem Atanazym. Uzgodniliśmy, że przygotujemy na Wielki Piątek ekumeniczną Drogę Krzyżową z medytacjami przedstawicieli wszystkich wspólnot chrześcijańskich Łodzi, także z Wolnych Kościołów Ewangelicznych.
Ostatni czas łączy się z cierpieniem i ograniczeniami, ale wyzwolił też niesłychaną aktywność po stronie ludzi wierzących. Mój rzecznik prasowy zebrał wszystkie inicjatywy, które zaistniały w naszej diecezji dzięki internetowi, i wyszło mu ponad dwie strony samych adresów. Kiedy w Łodzi pojawiły się pierwsze przypadki zakażeń, prezydent Hanna Zdanowska poprosiła mnie, żeby parafie wsparły MOPS w zidentyfikowaniu ludzi starszych mieszkających samotnie, by dotrzeć do nich z ciepłym posiłkiem. Przy okazji skrzyknęła się w tych parafiach duża grupa wolontariuszy chętnych do pomocy. Zamiast utyskiwać nad tym, czego nie możemy, lepiej rozejrzeć się za tym, co jest możliwe, i w to dobro się zaangażować.
Jak praktykować wiarę w czasach zarazy? Wiemy, że powinniśmy siedzieć w domach, biskupi udzielili dyspensy od osobistego uczestnictwa w Eucharystii. Ale nie zna życia, kto nie próbował oglądać mszy z trójką małych dzieci na kanapie przed telewizorem.
A jeśli ktoś nie ma telewizora ani dostępu do internetu? Czas, jaki przeżywamy, pomaga skupić się na tym, co fundamentalne. Z wielu rzeczy musimy zrezygnować i w końcu dochodzimy do pytania, z czego zrezygnować nie wolno. Co jest zasadnicze. Zasadnicze jest spotkanie z Bogiem, możliwe dzięki modlitwie i otwarciu na Słowo Boże. W Polsce jako chrześcijanie mamy tu trochę do nadrobienia. Wielkim dobrem będzie, jeśli ktoś sięgnie na półkę po Biblię i potraktuje jak żywe Słowo Boga: spróbuje usłyszeć, co Bóg ma mu do powiedzenia na ten moment. Natomiast wszystkie inicjatywy dostępne dzięki internetowi czy mediom są warte uczestnictwa dlatego, żebyśmy byli Kościołem, który się spotyka. Możemy być razem w sposób duchowy, pielęgnując w sobie tęsknotę za realną wspólnotą przeżywaną na liturgii. To, co najistotniejsze, co jest wypełnieniem Prawa i przykazań, ku czemu zmierza nasza pobożność – to odnalezienie się w miłości do Boga i bliźnich. Św. Augustyn pisał, że w porządku ważności miłość do Boga jest pierwsza, ale w porządku wykonania – miłość bliźniego. W związku z tym nie można odmawiać miłości bliźniemu w imię tak czy inaczej projektowanej miłości do Boga.
CZYTAJ WIĘCEJ:
Pandemia koronawirusa - serwis specjalny
Tygodnik na kwarantannę - wybór najlepszych tekstów dostępny bezpłatnie!
Są ludzie, którzy nawet teraz wzywają do uczestnictwa w mszy, uważają, że to czas na dawanie świadectwa. Co by im Ksiądz powiedział?
Że nie są sami. I że liturgia nie jest prywatnym „prawem” kogokolwiek z nas. Słowo „liturgia” pochodzi od greckich leiton oraz ergon, co znaczy: wspólne dzieło. Liturgia jest wyrazem wspólnego przeżywania, rozumienia, odczuwania. Szukam wspólnoty z każdym, więc nie będę oceniał takich wezwań, nie chcę kogokolwiek oceniać… Ale namawiam i zapraszam do wspólnoty z papieżem, Stolicą Apostolską, również polskimi biskupami. Trudno mi rozumieć liturgię przeżywaną jako „znak sprzeciwu” czy rodzaj manifestacji wobec mało radykalnego czyimś zdaniem Kościoła.
Kiedyś rozmawialiśmy w „Tygodniku” o wierze przez dotyk w kontekście wiary ludowej, kultu relikwii, ale przecież to dotyczy też sedna wiary – komunii z Bogiem.
Tak. W Polsce dostępność Eucharystii jest czymś oczywistym. Kościół jest, msza jest, można iść, można nie iść. W normalnym czasie do kościoła chodzi w niektórych rejonach 1/5 katolików, gdzie indziej 1/7. Dobrze, że teraz rodzą się pytania – szkoda, że w tak dramatycznym kontekście epidemii. Czas kwarantanny wymaga od nas wielkiej cierpliwości, zmagania się z buntem, ale on się kiedyś skończy i ważne, jacy z tego wyjdziemy.
Czytam teraz „Dzienniczek” – o tym, jak na półtora roku przed śmiercią Faustyna leżała przez cztery miesiące w szpitalu zakaźnym na Prądniku. Leżała w izolatce, bez dostępu do liturgii. Wychodząc, stwierdziła, że nie zmarnowała ani jednej chwili z tych czterech miesięcy.
Bo dużo się modliła?
Owszem, modliła się „nieustannie”. Z liturgii korzystała w ograniczonym zakresie, posłuszna lekarzom. Ale np. kiedyś, nie mogąc iść do kaplicy na Gorzkie Żale, odprawiała je sama. Usłyszała jednak dzwonek z sąsiedniej izolatki i poszła pomóc innej pacjentce. Kiedy wróciła do siebie, usłyszała w duszy słowa Pana Jezusa, że okazała Mu tym gestem wiele miłości. To są doświadczenia, które Kościół – kanonizując Faustynę – wskazał jako wzór. I to też jest wiara „przez dotyk”.
Fajnie być mistykiem i słyszeć w głowie głos Chrystusa. Większość z nas ma doświadczenie milczenia Boga.
Jeśli Pan Bóg milczy, to znaczy – jak pisał Benedykt XVI – że powinniśmy przemyśleć kilka słów, które powiedział wcześniej. On nie milczy przez całe nasze życie.
Czeka nas Wielkanoc bez Triduum, bez rezurekcji.
Kościół będzie przecież sprawował liturgię. Mnie też trudno przyjąć, że będę odprawiał Triduum w pustej katedrze, do kamery. Mam nadzieję, że będzie mi towarzyszyło poczucie, że jest ze mną Kościół, któremu Bóg kazał mi przewodzić. To wspólnota zapośredniczona – ale taka jest możliwa na ten moment. Z drugiej strony, Pascha, z której wyrasta nasza Wielkanoc, była przede wszystkim świętem rodzinnym, jej najważniejsza liturgia odbywała się w domu: był to posiłek, podczas którego funkcję kaznodziei pełnił najstarszy mężczyzna w rodzinie. Musiał powiedzieć katechezę wychodząc od pokarmów paschalnych – w taki sposób, żeby nawet najmłodszy w rodzinie wiedział, że to wydarzenie dotyczy jego samego. Także w naszych rodzinach najstarsza osoba może pobłogosławić pokarmy i poprowadzić wspólną modlitwę. W rodzinie doświadczymy tego, co w naszej wierze najistotniejsze. A jeśli wiara nie kształtuje życia rodzinnego, to można pytać, czym jest: tradycją, dekoracją?
Sobór określił liturgię jako szczyt, do którego zmierza działalność kościoła, i jako źródło, z którego wypływa cała jego moc. Czy to działa w momencie, kiedy nie mamy jak uczestniczyć w mszy?
W ostatni Wielki Piątek w swoim życiu Jan Paweł II nie poszedł na Drogę Krzyżową do Koloseum, bo już nie był w stanie. Siedział w bibliotece, trzymał w ręku krzyż i tak przeżywał nabożeństwo. Nie było nic bardziej denerwującego od komentarzy medialnych, że „dzisiaj Jan Paweł II nie uczestniczył w Drodze Krzyżowej”. Liturgia to nie jest kwestia wykonania kilku czynności, tylko postawa człowieka. Jak pisał Jan Paweł II w książce „U podstaw odnowy”, predyspozycja wewnętrzna wyprzedza działanie. Kiedy w człowieku jest postawa liturgiczna, sprawuje liturgię w sposób fizyczny, jeśli może. A jeśli nie może, bo np. choroba zatrzyma go w domu, nie oznacza to, że nie uczestniczy w liturgii, tylko że ją sprawuje w innym wymiarze.
Tylko że Chrystus mówi: „Jeżeli nie będziecie spożywali Ciała Syna Człowieczego i nie będziecie pili Krwi Jego, nie będziecie mieli życia w sobie”. Mowa o pokarmie, którego nie ma jak teraz spożywać.
Jedno zdanie nie jest całym przekazem. Istotą komunii jest komunia duchowa – zjednoczenie z Bogiem. Ono następuje, kiedy człowiek wzbudza w sobie jego głębokie pragnienie. To istota komunii w ogóle – już w XIV-XV wieku teologowie posługiwali się rozróżnieniem, że przyjmować komunię można corporaliter (cieleśnie) albo spiritualiter (duchowo). Ideałem jest połączenie ich obu – żeby komunia sakramentalna była duchową. Podkreślano przy tym, że jest nieporozumieniem przyjmowanie corporaliter w taki sposób, żeby było to tylko zewnętrznym znakiem, praktyką, a nie przemieniało człowieka wewnętrznie. Sytuacja, w której człowiek przyjmuje Jezusa duchowo, nie mając dostępu do komunii sakramentalnej, jest więc lepsza niż odwrotna – kiedy ktoś spożywa i dwa razy dziennie Pana Jezusa, ale nie ma to większego wpływu na jego życie.
Przykazanie wzywa, by przystąpić do komunii przynajmniej raz w roku, w okresie wielkanocnym. Ten okres trwa do Zesłania Ducha Świętego, więc uspokajam: jeszcze zdążymy przyjąć komunię w wymiarze sakramentalnym.
CZYTAJ TAKŻE: Kościół wobec koronawirusa >>>
Trwa epidemia. Część z nas może jednak nie mieć na to szansy.
Jestem spokojny o to, że księża dotrą z sakramentami do umierających – tego nie obejmują obostrzenia. W szpitalach zakaźnych działają kapelani i przychodzą do pacjentów w kombinezonach ochronnych, z zachowaniem wszelkich środków bezpieczeństwa. To czas szerokiej posługi indywidualnej Kościoła. Księża są do dyspozycji.
Jesteśmy też odcięci od sakramentu spowiedzi. Czy polscy biskupi zdecydują się na absolucje generalne?
Niewykluczone, ale pamiętajmy, że absolucja generalna zakłada sytuację, kiedy duża liczba ludzi, fizycznie obecna w jakimś miejscu, nie może zostać wyspowiadana normalnie ze względu na poważne zagrożenie. A dzisiaj w mediach pisze się o tym tak, jakby episkopat miał się spotkać na Jasnej Górze i wszystkim udzielić rozgrzeszenia przez internet.
Poza tym kościoły są wciąż otwarte, można iść i się wyspowiadać.
Taka wyprawa to zagrożenie, że zainfekuję siebie i swoją rodzinę.
Księża wiedzą, że mają spowiadać z zachowaniem wszystkich możliwych środków ostrożności. W katedrze łódzkiej każdy odchodzący od konfesjonału sam go dezynfekuje. Teraz jest czas na zwykłą spowiedź. Na myślenie o absolucji generalnej będzie czas, kiedy pojawią się ku temu okoliczności. Każdy biskup ma prawo księżom otworzyć taką możliwość.
„Nie ma księdza, żeby cię wyspowiadał, albo nie możesz wyjść z domu? – mówił papież 20 marca. – Porozmawiaj sam z Panem Bogiem, powiedz Mu: »Panie, popełniłem to i tamto, wybacz mi«. Proś Go o przebaczenie całym sercem, z aktem żalu i obiecaj: »Później się wyspowiadam, ale przebacz mi już teraz«. I od razu powrócisz do łaski Bożej”.
To żadna nowość. Franciszek tylko przypomina to, czego Kościół uczył od zawsze: że w sytuacji niemożności przyjęcia sakramentu człowieka oczyszcza doskonały żal za grzechy.
Czyli skutki duchowe żalu doskonałego i komunii duchowej są takie same, jakbym po prostu poszedł na mszę?
Tak. Z wykrzyknikiem.
Czy znajduje Ksiądz jakieś wskazówki w Biblii? W Księdze Kronik mamy koszmarną opowieść o tym, jak Bóg zesłał zarazę na Izraelitów, bo Dawid ośmielił się ich policzyć.
To opowieść nie o Bogu i zarazie, tylko o tym, że grzech jednego człowieka, zwłaszcza takiego, który odpowiada za innych, może dotknąć całą społeczność. Konsekwencje naszych grzechów spadają na innych ludzi. To jest w tym tekście objawione, i może rzeczywiście warto o tym teraz pomyśleć.
Słowo, które mnie przeprowadza przez obecne doświadczenia, znajduję w Ewangelii św. Mateusza, gdzie Chrystus mówi: jeśli chcesz się modlić, wejdź do swojej izdebki (czy: małego pomieszczenia). Czytamy to w sytuacji, kiedy wszyscy jesteśmy skazani na izolację. I albo przeżyjemy tę samotność jako wyrok wydany przez los, albo wejdziemy w nią w zaufaniu wobec Boga: „nie bój się, Ja tam będę z tobą”. Taka była postawa Jezusa wobec każdego zła, jakie Go w życiu dopadło, z krzyżem włącznie. Nie przechodził przez cierpienia z przekleństwem na ustach, tylko potrafił się w nim odnaleźć po Bożemu. Ojcowie Kościoła i średniowieczni mistycy podkreślali, że nie tylko Jezus, ale też Maryja czy Józef wybierali rzeczy, których my byśmy nie wybrali, np. życie ubogie. Ogołocone. I skupiali się na tym, co ta sytuacja niesie dobrego – i co oni mogli dobrego zrobić. Nie traktowali tego jako dopustu.
Czytam też hymn o ogołoceniu Słowa w 2. rozdziale Listu do Filipian: Chrystus „nie skorzystał ze sposobności, aby na równi być z Bogiem, lecz ogołocił samego siebie, przyjąwszy postać sługi”. To był Jezusowy wybór.
A Apokalipsa daje nam prawo, by czytać to, co się dzieje, z punktu widzenia, no właśnie: apokaliptycznego?
To zależy, co kto rozumie pod słowem „apokalipsa”. Prawidłowo znaczy ono tyle, co objawienie albo odsłonięcie drugiego planu: pod zewnętrzną, dramatyczną warstwą kryje się miłość Boga i Jego zwycięstwo nad złem, triumf życia. Ale dzisiaj mało kto używa tego słowa w pierwotnym znaczeniu. Mamy więc wielu proroków ogłaszających, że Pan Bóg karze ludzi za grzechy i zatrzaskuje rozdział Ewangelii zatytułowany „miłosierdzie”.
Takie myślenie to nic nowego. W ikonografii średniowiecznej przedstawiano np. rozgniewanego Boga Ojca, który mimo modlitw Chrystusa i Maryi ciska strzałami zarazy na ludzkie miasta.
Tak, tylko że to nie jest interpretacja chrześcijańska.
Te malowidła są w kościołach.
Tak. Ale to nie jest nauczanie Kościoła. Jeśli chcemy wiedzieć, czego on naprawdę naucza, czytajmy najpierw Biblię, potem to, co ogłasza urząd nauczycielski. Słuchajmy Biblii interpretowanej w Tradycji. To, co jeden czy drugi mówca (uznając się za prywatne „magisterium”) głosi jako orędzie chrześcijańskie w oparciu o swój własny autorytet, nie jest nauczaniem Kościoła.
Warto sięgać do doświadczenia dawnych wieków?
A jakże. Czym jest dzisiejsze pokolenie chrześcijan bez zakorzenienia?
Włoska kronika dżumy z 1630 r. dokumentuje: „obawę budził nie tylko sąsiad, przyjaciel, gość (...) Rzecz to straszliwa i trudna do wypowiedzenia, stół rodzinny, małżeńska łożnica zdawały się zasadzką kryjącą może straszliwą truciznę”. Także dzisiaj obserwujemy kryzys zaufania: bo drugi człowiek jest potencjalnym zagrożeniem.
Przede wszystkim: jeśli wymagam od innych zaufania, to sam muszę dbać o to, żeby na zaufanie zasługiwać. To oznacza, że narzucam sobie pewien rygor. Tyle mogę w tej kwestii zrobić.
Całe społeczności przeżywają napięcie. Stresowi trzeba dać upust. Dawniej podczas epidemii dochodziło do pogromów Żydów, zabijano trędowatych, polowano na czarownice. Takie postawy dziś nam nie grożą?
Myślę, że współczesna psychologia zna takie mechanizmy i potrafi podpowiadać sposoby reagowania. Chrześcijaństwo uwzględnia całą naturę człowieka, także jego emocje. W ujęciu religijnym przeciwieństwem strachu jest pokój, który bierze się w nas z pewności, że Bóg jest przy nas. Tego bym się trzymał.
Żyliśmy chyba w Europie w złudzeniu, że przynajmniej u nas doszło do Fukuyamowskiego końca historii. Teraz zostaliśmy tego pozbawieni, boimy się, że stracimy świat, który znamy. Jak poradzić sobie z myślą, że czeka nas wiele tygodni, a może miesięcy nienormalności – a potem pewnie zmagania z kryzysem?
To pytanie o wartości i ich hierarchię. W ten sposób znajdziemy odpowiedź na pytanie, o co najpierw zadbać podczas porządkowania rzeczywistości po przejściu epidemii.
Jeśli chodzi o nadchodzący kryzys ekonomiczny, mogę tylko powiedzieć, jak to widzę od strony Kościoła. Musimy zadać sobie pytanie, na co chcemy wydawać pieniądze po ustaniu epidemii. I jak wiele ze środków, którymi dysponujemy, powinno być przekazane wprost na potrzeby ludzi doświadczonych biedą. To będzie wyzwanie dla Kościoła i jego aktywności charytatywnej. To znowu dotknięcie tego, co istotne w przekazie Ewangelii. Wielki Post ma nas tego właśnie uczyć. Asceza nie ma sensu dla samej ascezy, tylko dla miłości. Odmawiasz sobie jedzenia i dzięki temu możesz się podzielić. Ufam, że Duch Święty tak nas uwrażliwi w tym czasie, że odnajdziemy właściwe odpowiedzi na podobne pytania.
Pamiętam, jak po 1989 r. pojawiła się wreszcie szansa budowania nowych kościołów. Kard. Franciszek Macharski przestrzegał wtedy, że to nie czas na ekstrawagancje architektoniczne, na stawianie ogromnych, bogatych świątyń. Trzeba budować tak, by nie tracić z oczu biedy, która jest dookoła. Taka postawa będzie nam potrzebna.
Już teraz jest mnóstwo drobnych decyzji etycznych do podjęcia: np. czy walczyć o zwrot za płatne zajęcia dla dzieci, które się nie odbyły, skoro ludzie, którzy je prowadzą, są odcięci od możliwości pracy. Wybrać solidarność wobec nich czy pilnowanie bezpieczeństwa finansowego własnej rodziny?
Benedykt XVI w „Deus caritas est” pisze o dwóch porządkach miłości. Pierwszy to ten, że najpierw trzeba brać pod uwagę potrzeby najbliższej rodziny (żony, dzieci), potem rodziców, sąsiadów i innych.
Ale drugi porządek wynika z hierarchii potrzeb: jeśli mam wydać pieniądze na kolejną zabawkę dla dziecka albo na chleb dla kogoś, kto nie ma na zakupy, to dziecko ustępuje na rzecz obcego człowieka, który od dawna nie jadł.
Na czym polega teraz tożsamość Polaka, Europejczyka, obywatela Ziemi?
Jako biskup mogę powiedzieć tyle, że tożsamością człowieka zadaną mu przez Boga jest miłość i życie wspólne z innymi, a nie izolacja. Pan Jezus mówi, że kto kocha swoje życie, straci je, a kto straci, ten je zachowa. Człowiek się odnajduje w życiu – uczy Sobór – wyłącznie przez bezinteresowny dar z siebie samego. Wszystko inne to pozorowane dążenie do dobra.
Ksiądz ufa władzy?
Teraz jest czas na to, by każdy postępował zgodnie ze swoimi kompetencjami i w jak najlepszych intencjach. To nie jest czas na „realną” politykę. O takiej zresztą ja się nigdy nie wypowiadam.
Konferencje ministra zdrowia mają niemalże terapeutyczny charakter, ale jednocześnie jako dziennikarze widzimy, gdzie on mija się z prawdą i jakie popełniono zaniedbania.
Pewnie od tego są dziennikarze. Ja już swoje powiedziałem.
W zeszłym tygodniu prof. Bogdan de Barbaro powiedział w „Tygodniku”: „Gdybym miał wpływ na media, to bym je zachęcał, by bardziej dbały o tych, którzy cierpią”. Jakie historie powinniśmy sobie teraz opowiadać?
Ja opowiadam to, co jest w Ewangelii, bo jestem za głupi na to, żeby mówić od siebie. Wiem, że od Boga pochodzi Słowo, które może człowieka przeprowadzić przez każdą sytuację. I tego się będę trzymał. ©℗
ABP GRZEGORZ RYŚ (ur. 1964) jest metropolitą łódzkim, wcześniej był biskupem pomocniczym krakowskim i rektorem krakowskiego seminarium. Stały współpracownik „Tygodnika Powszechnego”, autor rubryki „Okruchy Słowa”. Doktor habilitowany nauk humanistycznych, specjalizuje się w historii Kościoła.","ABP GRZEGORZ RYŚ, MACIEJ MÜLLER",30.03.2020,https://www.tygodnikpowszechny.pl/ducha-nie-gasmy-162870
63,BISKUPI NIESŁUSZNIE BAGATELIZUJĄ EPIDEMIĘ,"Do normalności jeszcze daleko, mimo pozorów wywołanych odmrażaniem gospodarki.","Trzeba się raczej szykować na drugą falę infekcji. Najbardziej zagrożeni są starsi i przewlekle chorzy, dla których zapalenie płuc wywoływane przez SARS-CoV-2 może być śmiertelne. Według ekspertów ogniskami infekcji będą przede wszystkim galerie handlowe, domy weselne, stadiony i kościoły – czyli miejsca, gdzie tworzą się skupiska.
Tymczasem na mszach wierni na ogół tłoczą się w kościele. Wyróżniają się proboszczowie, którzy zapewnili nagłośnienie na zewnątrz i wychodzą tam z komunią. Część biskupów pozwoliła na organizowanie procesji Bożego Ciała tylko dookoła świątyni. W diecezjach krakowskiej, opolskiej czy białostockiej przeszły one jednak ulicami miast. Abp Marek Jędraszewski (na zdjęciu) zachęcał do „licznego udziału”. Abp Stanisław Gądecki powiedział natomiast: „Boimy się witać uściskiem ręki, lękamy się bliskości w kolejce, stresujemy się spotykając kaszlącą osobę. Dziadkowie boją się wnuków, wnuki dziadków. Potrzeba czasu, aby odbudować (...) życie społeczne, w tym pełne praktykowanie wiary”.
Tak, w środku pandemii wszystkie te aktywności grożą transmisją wirusa. Memento dla Kościoła powinny stanowić wydarzenia z Tuchowa, gdzie podczas święceń w klasztorze redemptorystów doszło do rozniesienia infekcji. Jeśli – jak zapewniają zakonnicy – przestrzegano restrykcji sanitarnych, to tym gorzej: świadczy to o zagrożeniu, jakie stanowi nawet jedna chora osoba.
Już mnożą się apele lokalnych sanepidów, by zgłosili się uczestnicy danej mszy w celu objęcia nadzorem epidemiologicznym. Bo do kościoła przyszedł ktoś zakażony. ©℗
Więcej w dziale Kraj.",MACIEJ MÜLLER,15.06.2020,https://www.tygodnikpowszechny.pl/biskupi-nieslusznie-bagatelizuja-epidemie-163717
64,KSIĘŻA: EKSPERCI Z BOŻEJ ŁASKI,"„Donosiciel, czyli kapuś, szpicel, to jak człowiek trędowaty, donosicielstwo jest grzechem śmiertelnym” – napisali w ogłoszeniach duszpasterskich księża z parafii w małopolskich Kątach, komentując czyn człowieka, który zawiadomił policję, że w kościele podczas mszy przebywało 160 osób (mogło jedynie 30).","Do podobnego zgłoszenia doszło w Czudcu na Podkarpaciu. Tam kapłani wezwali: „W dalszym ciągu są zgłoszenia, dlatego módlmy się o nawrócenie i uzdrowienie tych, którzy utrudniają nam dostęp do świątyni”.
Zasady sanitarne są w kościołach łamane nagminnie. Nie tylko przez przekraczanie limitów osobowych, także przez niezasłanianie twarzy i nieutrzymywanie dystansu 1,5 metra od sąsiadów. Kościoły to pomieszczenia słabo wietrzone, w których łatwo o infekcję. Na msze przychodzą przede wszystkim osoby starsze, najbardziej zagrożone ciężkim przebiegiem COVID-19 i śmiercią. Dlatego powiadomienie służb o obchodzeniu przepisów jest nie tylko odpowiedzialnością obywatelską, ale też wyrazem troski o bliźnich. A na pewno nie „grzechem śmiertelnym”.
Niestety wypowiedzi części duchownych mogą negatywnie wpłynąć na zachowania profilaktyczne. Biblista, ks. Wojciech Węgrzyniak, przywołując przypadkowe wykresy i stare wpisy na Twitterze resortu zdrowia, budzi wątpliwości co do obowiązku noszenia maseczek. Teolog moralista ks. Piotr Kieniewicz stwierdza: „Jeśli ktoś ma przeciwciała na koronawirusa po przechorowaniu, nie widzę powodu, by dodatkowo wymagać od niego szczepienia”. Zamiast ekspertów z bożej łaski warto słuchać epidemiologów, tym pierwszym zaś trzeba przypomnieć słowa Benedykta XVI z 2006 r.: „Wierni oczekują od kapłanów tylko jednego, aby byli specjalistami od spotkania człowieka z Bogiem”. ©℗",MACIEJ MÜLLER,01.03.2021,https://www.tygodnikpowszechny.pl/ksieza-eksperci-z-bozej-laski-166703
65,KSIĘŻA BEZ MASEK,Po poluzowaniu obostrzeń epidemiolodzy spodziewają się wysypu ognisk choroby jeszcze latem – mają nimi być m.in. kościoły. Czy na polskiej krzywej zachorowań zaobserwujemy „efekt Bożego Ciała”?,"Lockdown zgasił pierwszą falę zachorowań na COVID-19. Niemniej epidemiolodzy, z którymi rozmawiam, przygotowując tekst do najbliższego numeru „TP”, są zgodni co do tego, że odmrażanie gospodarki to nie czas normalności. Mówią raczej o wychodzeniu z bunkra z wysoko postawioną gardą. Tymczasem większość Polaków zaczęła zachowywać się tak, jakby wirusa już nie było. Luzowanie zasad sanitarnych i ignorowanie przez społeczeństwo tych utrzymanych z pewnością przyniesie wzrost zachorowań – ostrzegają eksperci.
Nawet jeśli przyjąć, że z koronawirusem zetknęło się już 2-3 proc. Polaków (czyli nawet milion), to do tzw. odporności stadnej droga daleka. Siedzenie w domu zabezpieczyło nas przed scenariuszem włoskim czy hiszpańskim, gdzie lekarze musieli decydować, kogo podłączyć do respiratora, ale nie zapewniło nam przecież odporności. W sponiewieranym przez SARS-CoV-2 Nowym Jorku prawdopodobnie kilkanaście procent populacji ma przeciwciała. O odporności grupowej można mówić przy poziomie 60-70 proc. Bez szczepionki raczej go nie osiągniemy.
Od maja rząd odmraża polską gospodarkę, dla której każdy dzień lockdownu oznaczał miliardowe straty. Zaczęło się od zwiększenia limitu osób mogących przebywać w sklepie spożywczym, kończy się na częściowym otwarciu stadionów, umożliwieniu organizacji wesel na 150 osób i zniesieniu jakichkolwiek limitów w kościołach.
Moi rozmówcy nazywają to igraniem z ogniem i spodziewają się wysypu większych i mniejszych ognisk choroby jeszcze latem. Wymieniają, oprócz zakładów pracy, szpitale, lokale weselne i kościoły. Ubolewają, że obostrzenia są znoszone bez komentarza, że wirus wciąż jest wśród nas, i że musimy chronić szczególnie ludzi starszych i przewlekle chorych. Koronawirus grozi im ostrym zapaleniem płuc mogącym prowadzić do śmierci.
W tym kontekście niepokojące jest to, co można obserwować w polskich kościołach. Na ogół wierni tłoczą się we wnętrzu nie zachowując żadnego dystansu. Pozytywnie wyróżniają się ci proboszczowie, którzy zapewnili dobre nagłośnienie na placu przed kościołem i wychodzą tam z komunią św. Niektórzy biskupi zdecydowali o odwołaniu tradycyjnych procesji Bożego Ciała, zezwalając, by szły jedynie dookoła kościoła. W diecezjach krakowskiej, opolskiej czy białostockiej przeszły jednak ulicami miast. Abp Marek Jędraszewski napisał w komunikacie: „gorąco zachęcam do włączenia się w przygotowania do procesji oraz do licznego w nich udziału”. Przypomniał o zasadach: zakryć usta i nos, trzymać dystans od innych. Mimo że o dobry przykład było trudno (nawet zdjęcia opublikowane na stronie archidiecezji dowodzą, że ani jeden z księży nie miał maski), spora część wiernych miała przynajmniej zasłonięte twarze.
Zastrzeżenia sanitarne polskiego Kościoła są dość różnorodne i zależą od diecezji, łączy je natomiast ogólnikowość (typowy komunikat brzmi: „należy zachować wszystkie zalecenia”). Efekt: opisany powyżej przebieg typowej mszy. Warto rzucić ekumeniczne spojrzenie na krakowską parafię luterańską, gdzie – po przywróceniu nabożeństw w zeszłą niedzielę – wprowadzono limit 27 uczestników (są zapisy), którzy muszą nosić maseczki, a przed wejściem zdezynfekować ręce; komunia jest udzielana wyłącznie na rękę.
W innych krajach odmrażających gospodarkę do wzrostu zachorowań doszło po kilku tygodniach. Czy na naszej krzywej zachorowań zaobserwujemy „efekt Bożego Ciała”? Jeśli, to zapewne w połączeniu z efektem meczów, wesel i robienia zakupów bez maski na twarzy. Epidemiolodzy radzą, by bez względu na dominującą w mediach zwykłych i społecznościowych narrację trzymać się podstawowych zasad sanitarnych: w pomieszczeniach nosić maseczki zakrywające usta i nos, często myć ręce, zachowywać dystans 2 metrów. Według niedawnej publikacji „The Lancet” to środki nie tylko tanie, ale bardzo skuteczne w zapobieganiu transmisji wirusa. Warto te zasady samemu stosować (chroniąc nie tylko siebie, ale i innych, co jest wyrazem wartości jak najbardziej chrześcijańskich) – i przypominać o nich duszpasterzom.
Czytaj także: Każde zniesienie restrykcji to oddech dla gospodarki. Rząd liczy, że „jakoś to będzie”. Przed nami wakacje, a po nich jesień, kiedy druga fala COVID-19 – co do jej nadejścia eksperci są dość zgodni – pokryje się z sezonem grypowym.
  Więcej o przedwczesnej radości z poluzowania obostrzeń i grożących nam skutkach ich bagatelizowania w najbliższym numerze „Tygodnika Powszechnego” – w kioskach od środy 17 czerwca, w aplikacji i na Kindle już 16 czerwca wieczorem.",MACIEJ MÜLLER,11.06.2020,https://www.tygodnikpowszechny.pl/ksieza-bez-masek-163665
66,SŁOWA BISKUPA BŁĘDNE I GROŹNE,"Podczas gdy wobec epidemii koronawirusa Episkopat zaleca dyspensę od niedzielnej mszy, abp Dzięga w liście pasterskim wyraźnie sugeruje, że nie można się zarazić przez wodę święconą ani przez komunię świętą do ust.","Abp Andrzej Dzięga napisał – wczoraj! – list pasterski do wiernych diecezji szczecińsko-kamieńskiej, który jest czytany podczas dzisiejszych mszy św., m.in. w katedrze, z transmisją online. Biskup wprawdzie wydał dostępne na stronach internetowych diecezji zarządzenie, by – zgodnie z przepisami państwowymi – na mszy nie było więcej niż 50 osób. Jego list jednak zawiera treści, które nie mają uzasadnienia teologicznego, a sugerują zachowania bardzo niebezpieczne dla zdrowia i życia ludzi w czasie rozszerzającej się pandemii.
Hierarcha zachęca: „Nie lękajcie się sięgać z wiarą po wodę święconą”. Boi się jej bowiem – twierdzi arcybiskup – diabeł, zaś „duszpasterze dbają, by była zawsze świeża i odnawiana przynajmniej raz w tygodniu. W razie potrzeby, woda w kropielnicach jest wymieniana dosłownie każdego dnia”.
W nawiązaniu do dzisiejszych czytań mszalnych abp Dzięga rozwija też refleksję nad wartością Eucharystii, w której spotykamy Jezusa. Byłoby to całkiem zrozumiałe i uzasadnione, gdyby nie łączyło się z bardzo wyraźnym apelem do wiernych: „Nie lękaj się, Siostro i Bracie, jeśli tylko możesz, przyjmować Świętej Komunii na kolanach i do ust”, związanym z uzasadnieniem, że „Chrystus nie roznosi zarazków ani wirusów”.
Słowa metropolity szczecińsko-kamieńskiego wyraźnie sugerują, że nie można się zarazić koronawirusem przez używanie wody święconej, a na pewno nie – przez przyjmowanie komunii świętej do ust. Są to stwierdzenia teologicznie błędne, empirycznie fałszywe i społecznie niebezpieczne.
CZYTAJ TAKŻE: Komunia też podlega prawom biologii >>
Błąd teologiczny polega na niezrozumieniu prawdy o wcieleniu Boga i opierającej się na niej nauki o Eucharystii. Katolicka wykładnia, sformułowana na Soborze Chalcedońskim, uznaje, że we wcieleniu nie nastąpiło zmieszanie natur boskiej i ludzkiej – lecz że ta druga zachowała wszystkie swoje właściwości. W konsekwencji ludzka natura Jezusa zachowała także wspólną nam wszystkim podatność na choroby. Gdyby koronawirus szalał na Bliskim Wschodzie w czasach Jezusa, On także mógłby się zarazić i zarażać innych. Kwestionowanie tego jest możliwe tylko w teologicznym kontekście bardzo bliskim niektórym wczesnochrześcijańskim herezjom: monofizytyzmu lub doketyzmu.
Gdyby koronawirus szalał na Bliskim Wschodzie w czasach Jezusa, On także mógłby się zarazić i zarażać innych.
Katolicka nauka o Eucharystii uznaje zaś, że konsekrowane chleb i wino, choć stają się Ciałem i Krwią Pana, to w swojej fizycznej warstwie zachowują własności materii, z której są zrobione. W konsekwencji wirus może się na nich przenosić tak samo, jak na każdym innym kawałku chleba i w każdej innej kropli wina.
Jeśli jest tak z konsekrowanymi chlebem i winem, to tym bardziej z wodą święconą. Przenosi ona wirusa, jak każda inna woda.
To więc bardzo dziwne i smutne zarazem, że biskup szczecińsko-kamieński rozwija w swoim liście teologię, która bliższa jest starożytnym herezjom niż katolickiej ortodoksji. Tragiczne jest zaś to, że ta teologia może przynieść społecznie katastrofalne skutki. Wielu ludzi, zwiedzionych biskupią argumentacją, podaną dodatkowo z biskupim autorytetem, może podjąć działania niebezpieczne nie tylko dla ich własnego zdrowia i życia – lecz także narażające zdrowie i życie ich bliskich.
Ten list to przejaw nieodpowiedzialności.
Zobacz więcej:
Serwis specjalny: pandemia koronawirusa
""Tygodnik"" na kwarantannę - wybór najlepszych tekstów dostępny bezpłatnie ",PIOTR SIKORA,15.03.2020,https://www.tygodnikpowszechny.pl/slowa-biskupa-bledne-i-grozne-162565
67,PRZYWILEJE,Kościół w czasach koronawirusa nie oczekuje żadnych przywilejów. Wbrew inicjatywom różnych nadgorliwców.,"Cierpliwie i ze zrozumieniem przyjmujemy coraz to nowe przepisy ograniczające nasze swobody. Czasem coś nas zaskoczy, np. mandat nałożony na panią, która szła ulicą „bez wyraźnego powodu”. Jednak bulwersujące okazały się nie restrykcje, a ich – przejściowe zresztą – rozluźnienie, planowane zwiększenie (od 12 kwietnia) dopuszczalnej liczby uczestników obrzędów religijnych.
Wywołało ono sprzeciw i mnóstwo zjadliwych komentarzy. Pytano, dlaczego od 12 kwietnia 2020 r. do odwołania – mocą rozporządzenia ministra zdrowia z 31 marca – w obrzędach religijnych może uczestniczyć łącznie 50 osób, kiedy w kolejce do sklepowej kasy mogą stać tylko 3 osoby. Nawet sam prymas Polski abp Wojciech Polak rozporządzenie skrytykował i w rozmowie z Radiem Zet wyraził nadzieję – faktycznie w końcu spełnioną – że minister wyda nowe zarządzenie. Zapewnił też, że zapis zwiększający dopuszczalną liczbę wiernych nie był konsultowany z Konferencją Episkopatu. Z kim więc był konsultowany?
Czytałem gdzieś, że zmiany wprowadzono na życzenie „części księży i hierarchów”, i że Antoni Macierewicz w Telewizji Trwam uznał ograniczenie dopuszczalnej liczby obecnych na mszy osób do pięciu za „uderzenie w naszą tradycję, a także w naszą odporność”. Wcześniej protestował Bogusław Rogalski, były europoseł Ligi Polskich Rodzin, obecnie szef Zjednoczenia Chrześcijańskich Rodzin. Jego argumentacja – że skoro obostrzenia powinny być jednakowe dla wszystkich, a w autobusie może podróżować 25 osób, to ograniczenie liczby gromadzących się w kościele jest dyskryminacją katolików – uderzała głębią logiki i przenikliwością.
Czytaj także: Ducha nie gaśmy - rozmowa z abp. Grzegorzem Rysiem
Ksiądz Prymas podważył insynuacje, jakoby Kościół (oczywiście z chciwości, bo chodzi o tacę!) wystąpił do rządu z tym nie najszczęśliwszym pomysłem. Przypomnijmy: Kościół w Polsce, z nielicznymi, co prawda, ale jednak, wyjątkami, dostosował się do restrykcji, których sens jest oczywisty. Kościół pamięta słowa Chrystusa odnoszące się do prawdziwej czci Boga: „nadchodzi godzina, kiedy ani na tej górze, ani w Jerozolimie nie będziecie czcili Ojca. (…) Nadchodzi jednak godzina, owszem, już jest, kiedy to prawdziwi czciciele będą oddawać cześć Ojcu w Duchu i prawdzie, a takich to czcicieli chce mieć Ojciec” (J 4, 23).
Zastanawiam się nad motywacją autorów pomysłu rozszerzenia limitu pięciu osób. Może rzeczywiście chodziło im – jak wyjaśniano – o pogrzeby? Może Macierewicz i Rogalski rzeczywiście chcieli się Kościołowi i wierzącym przysłużyć? Może chcieli dobrze i wyszło jak zwykle?
Wyszło jak zwykle. Eksplodowała długo gromadzona irytacja na Kościół. Prymas pomysł skrytykował, ale w pamięci ludzi zostało, że w kontekście wciąż zaostrzanych restrykcji, wbrew logice walki z wirusem i właściwie nie wiedzieć czemu, Kościół znów zabiegał o to, by być beneficjentem przywilejów.
Piszę o tym, choć sprawa jest zamknięta. Zarządzenie z 31 marca – 9 kwietnia odwołano. Sprawa ta jednak pokazuje, jak fatalną przysługę oddają Kościołowi ci, którzy zabiegają o przywileje dla niego, albo te przywileje nadają. W PRL-u wielki autorytet Kościoła wynikał m.in. stąd, że był wciąż szykanowany przez władzę. Był po tej samej stronie, co bici.
Oczywiście, nie życzę Kościołowi szykan, a tym bardziej prześladowań. Jednak nie życzę też sukcesów rozumianych jako przywileje. W rozmowach z władzami Polski ludowej i w kazaniach polscy biskupi (np. abp Wojtyła) powtarzali, że nie oczekują żadnych przywilejów, a tylko chcą, by respektowano prawa ludzi wierzących. ©℗",KS. ADAM BONIECKI,13.04.2020,https://www.tygodnikpowszechny.pl/przywileje-163039
68,NIE BÓJ SIĘ I NIE ŚPIJ,Papież Franciszek modli się i błogosławi Urbi et Orbi – miastu i światu. Ale zarazem ostrzega: nadszedł dziś czas sądu. Tyle że to nie Bóg – to my jesteśmy sędziami.,"Pusty, szary plac św. Piotra w deszczu. Krucyfiks z rzymskiego kościoła San Marcello al Corso i ikona Matki Bożej Śnieżnej, „Salus Populi Romani” przed bazyliką. I samotny Franciszek, komentujący wyśpiewany przed chwilą fragment Ewangelii wg. św. Marka – o apostołach płynących łódką w burzy, zmagających się z falami i strachem. I o Jezusie, który śpi, i który – obudzony przez uczniów – ucisza burzę, a potem pyta: „Dlaczego przestraszeni jesteście, gdzie wasza wiara?”.
Papież inspirując się Ewangelią, poprowadził nasz rachunek sumienia. Tak, obraz burzy doskonale pasuje do naszego czasu. Pytanie Jezusa także musimy dopuścić do siebie: „dlaczego się boicie?”. Czy nie dlatego, że pandemia – dzisiejsza burza – „ujawniła złudne i powierzchowne pewniki, wokół których zbudowaliśmy nasze codzienne rozkłady zajęć, projekty, zwyczaje i priorytety”? Papież mówi: „poczuliśmy się potężni i zdolni do wszystkiego”, a w tym poczuciu „chciwi zysków pozwoliliśmy, by pochwyciły nas rzeczy, a pośpiech oszołomił”. Straciliśmy kontakt z rzeczywistością, „nie obudziły nas ani wojny i powszechna w świecie niesprawiedliwość, ani nie słyszeliśmy płaczu ubogich i naszej ciężko doświadczonej planety”. Ulegliśmy złudzeniu, że „możemy pozostać zdrowi w chorym świecie”.
Czytaj także: Korona sprawdza - rozmowa z Bogdanem de Barbaro
Czas dzisiejszy jest czasem sądu. Ale myśl papieża jest tu nie tylko zaskakująca, lecz i przeraźliwie oczywista: sędzią nie jest Bóg; sędziami jesteśmy my: my musimy osądzić i zdecydować – „co się liczy, a co przemija”, my musimy „oddzielić to, co konieczne, od tego, co nie”. Musimy zrozumieć – i mamy dzisiaj ku temu okazję, że „nie uzyskamy zdrowia/zbawienia sami”. Uratować nas może tylko spełnienie modlitwy Jezusa: „niech będą jedno”.
Wiara, mówi Franciszek, przejawia się w „trosce, by nie rozsiewać paniki, lecz dzielić odpowiedzialność”, także, a może przede wszystkim „w małych codziennych gestach”, w „stawianiu czoła kryzysowi przez dostosowanie swoich codziennych przyzwyczajeń”, przez trwanie w spokoju, również na modlitwie. „Modlitwa i cicha służba to nasz zwycięski oręż”.
Nadchodzi Wielkanoc, papież przypomina więc, że „Pan się budzi, by i nas obudzić, obudzić naszą wielkanocną wiarę”, a ujawnia się wówczas, gdy „zaczynamy praktykować solidarność i nadzieję, zdolną dać siłę, wsparcie i nadać sens tym godzinom, gdy wszystko zdaje się rozmywać”.
Franciszek nie byłby sobą, gdyby nie zwrócił naszej uwagi na tych, którzy już taką wiarę praktykują w czasie pandemii: „lekarzy, pielęgniarki, pracowników supermarketów, sprzątaczy, opiekunów, pracowników transportu, prawa i sił porządkowych, wolontariuszy, księży, zakonnice i zakonników”. Oni wszyscy już jakoś spełniają to, do czego porusza nas Duch: otwierają „nowe formy gościnności, braterstwa i solidarności”.
Zostaliśmy odkupieni przez Chrystusowy krzyż. A przyjąć krzyż, znaczy – mówi Franciszek – „przyjąć cały ciężar dzisiejszego czasu, zostawiając choć na chwilę nasze pragnienie posiadania i władzy, by otworzyć przestrzeń twórczości, do której tylko Duch może nas zainspirować”. Prawdziwa wiara bowiem, przekonuje papież, „uwalnia nas od lęku i daje nadzieję”.
Wiara taka potrzebuje w przypadku większości z nas także explicite religijnych gestów. Mogą one jednak być bardzo proste – jak te papieża z dzisiejszego wieczoru: dotknięcie ikony i krzyża, chwila cichej modlitwy. „Nie bójcie się” – mówi Jezus.
CZYTAJ WIĘCEJ:
Pandemia koronawirusa - serwis specjalny
Tygodnik na kwarantannę - wybór najlepszych tekstów dostępny bezpłatnie!",PIOTR SIKORA,27.03.2020,https://www.tygodnikpowszechny.pl/nie-boj-sie-i-nie-spij-162828
69,DO PUSTEGO KOŚCIOŁA,"Nie ma wyboru, trzeba opanować sztukę zwracania się do niewidzialnych uczestników liturgii, obecnych (lub nieobecnych) przez internet. Teraz, kiedy na mszy św. w kościele nie może być więcej niż pięć osób, musimy, my księża, nauczyć się komunikowania ze wspólnotą niewidzialną.","24 marca o 17.00, w 75. rocznicę „Tygodnika”, odprawiłem w krakowskiej bazylice św. Floriana mszę św. za żywych i zmarłych redaktorów, pracowników, przyjaciół i nieprzyjaciół oraz za czytelników naszego pisma. Dziwna msza. W mroku nawy majaczyła jedna postać, potem zauważyłem jeszcze dwie. W kanonickiej stalli ustawiono statyw z kamerą. Transmituje ona wszystkie msze i nabożeństwa u św. Floriana, można w nich zdalnie uczestniczyć.
Zawsze przychodziło mi z trudem sprawowanie liturgii – a zwłaszcza mówienie homilii – przed kamerami. Homilia nie jest wyrecytowaniem tekstu, lecz niepowtarzalnym wydarzeniem, jak cała liturgia. Dlatego nie godziłem się na umieszczanie moich homilii w internecie. Wysłuchanie gadającej głowy to nie udział w liturgii, której integralną częścią jest homilia. Wykład, pogadanka, ostatecznie nauka rekolekcyjna – proszę bardzo. Ale wyrażających się przez liturgię wiary, nadziei i miłości nie da się transmitować. Tak to czułem.
Bo kiedy mówię do zgromadzonych ludzi, to dzielę się tym, czym sam żyję. Możemy popatrzeć sobie w oczy, oni widzą mnie, a ja widzę, jak reagują: mimiką, uśmiechem, wypisaną na twarzach uwagą. Ktoś pokiwa głową, ktoś się skrzywi. Widzę tego, który słucha, i tego, który drzemie. Kontakt nawiązany w czasie liturgii jest jedyny i niepowtarzalny. Protagonistami jesteśmy wszyscy. Nawet jeśli w niedzielę rano powtarzam mniej więcej homilię z soboty wieczorem, to nigdy nie jest to całkiem to samo. Zawsze ta poranna jest na nowo przemyślana.
A w 75-lecie „Tygodnika” pusty kościół…

FOT. GRAŻYNA MAKARA
Specjaliści przewidują, że ta sytuacja potrwa jeszcze co najmniej kilka miesięcy. Więc nie ma wyboru, trzeba opanować sztukę mówienia do pustego kościoła. Sztukę zwracania się do niewidzialnych uczestników liturgii, obecnych (lub nieobecnych) przez internet. Teraz, kiedy na mszy św. w kościele nie może być więcej niż pięć osób, musimy, my księża, nauczyć się komunikowania ze wspólnotą niewidzialną.
Nie milczącą, bo reakcje przychodzą natychmiast. Często zresztą dotyczą one technicznej strony (np. dziś rano: „zróbcie coś z głosem, bo huczy”). Są też głosy odnoszące się do meritum.
Często oglądam strony ojca Adama Szustaka OP, który „duszpasterstwo internetowe” prowadzi od dawna. Jego Droga Krzyżowa i codzienny różaniec „gromadzą” więcej osób, niż byłoby możliwe w realu. Jak on to robi? Nie wiem, czy dziś w seminariach klerycy się tego uczą. To ryzykowne, bo przewodniczenie modlitwie wspólnoty pod okiem kamery łatwo może prowadzić do przysłonięcia sobą Pana Boga. Mistrzostwo o. Szustaka polega na tym, że przewodnicząc modlitwie jest – jak inni – jej uczestnikiem. Oraz na tym, że kiedy mówi (a nie „głosi”), jest autentyczny i przekonujący. Jest kimś, kto się dzieli tym, czym sam żyje. No i nie ględzi, nie powtarza pobożnych banałów, i czasem zaskakuje interpretacją Ewangelii. Można się z nim w czymś nie zgadzać, nic nie szkodzi. Ważne, że ani trochę nie jest on zaprogramowanym, przewidywalnym do bólu robotem, powtarzającym wdrukowane mu teksty. Nie namawiam, żeby o. Szustaka naśladować, ale wszystkim radzę się od niego uczyć sztuki zdalnego komunikowania. Wiem, że takie dzielenie się wiarą jest od dawna znane, ale teraz stało się jedyną dostępną formą – trudną, bo szczególnie dobrze widoczne są w niej niedoróbki, fastrygi i usterki.
Coraz częściej słyszę, że msza św., homilia czy rekolekcje przez internet bardziej sprzyjają skupieniu. Zasięg internetowych posług religijnych jest nieporównywalnie szerszy niż usług (posług) świadczonych w kościołach. Skończy się pandemia, a one, wreszcie docenione, pozostaną.
Wciąż mi dotkliwie brak naszych wielkich spotkań w kościele. Jednocześnie odkrywam siłę tych nowych spotkań, bardziej duchowych niż fizycznych, a jednak prawdziwych, chociaż na odległość. ©℗
75-lecie „Tygodnika Powszechnego"" – czytaj więcej w serwisie specjalnym >>>",KS. ADAM BONIECKI,30.03.2020,https://www.tygodnikpowszechny.pl/do-pustego-kosciola-162876
70,JAK TO BĘDZIE,Nie wszystko jest do przewidzenia. Dziś na wiele niepokojących pytań nie mamy odpowiedzi.,"A kiedy już słoneczko wysuszy koronawirusa, a biotechnologiczna firma Medicago (współwłaścicielem jest koncern tytoniowy Philip Morris International) wyprodukuje szczepionkę na COVID-19 (w której przeciwciała pozyskano z liści tytoniu!), kiedy niebo znów zapełnią samoloty, kiedy ruszą fabryki i ludzkość znów będzie mogła pełną piersią wdychać CO2, a drogi zapełnią się kopcącymi automobilami, kiedy galerie, kina, teatry i sklepy (te, które przetrwają) znów otworzą podwoje, wtedy my wszyscy, głęboko przemienieni czasem zarazy, będziemy się witać (i przekazywać sobie znak pokoju) jak Japończycy: ukłonem i pozostaniemy z nawykiem mycia rąk, od kciuka po nadgarstki. Tylko nieliczni będą się udawać do miejsc pracy, bo praca zdalna okaże się dla firm tańsza, a pracujący lud nie będzie wstawał bladym świtem, chyba że musi, bo pracuje fizycznie. Szkolna dziatwa i nauczyciele nie będą musieli chodzić do szkoły, bo ministerstwo oświaty przygotuje (już przygotowało!) system zdalnego nauczania i uruchomi zaawansowaną platformę e-learningową. Zajęcia prowadzone na sześciu (potem na szesnastu) kanałach komunikacji tak wypełnią dziatwie czas, że na głupstwa już im go nie zostanie. Nauczyciele stale będą w pogotowiu, bo pytania do nich będzie można kierować przez e-dziennik całą dobę. Jeśli uczniowie nie mają komputera (w niektórych szkołach nie ma ich nawet 64 proc.), materiały ze szkoły będą dostawali pocztą albo przez kuriera (opłacanego przez samorządy).
Nie wszystko jest do przewidzenia. Nie wiadomo np., czy kupimy tanie T-shirty i podzespoły do różnych urządzeń w krajach o taniej sile roboczej. Doświadczenie z tego czasu może się okazać bodźcem do podjęcia produkcji wszystkiego u siebie. Polskie T-shirty będą droższe od wyprodukowanych przez dzieci w Bangladeszu, ale za to będą.
Czytaj także: Bogdan de Barbaro: Korona sprawdza
Zobaczymy, jak będzie z kościołami. Czy stęskniony za pasterzami lud boży tłumnie wróci do świątyń, które opuścił na czas narodowej kwarantanny za namową swoich pasterzy? Czy urok mszy w telewizorze, podczas których można na czas kazania czy listu pasterskiego wyłączyć głos, nie okaże się tak wielki, że nikomu nie będzie spieszno do fizycznej obecności w kościele? W każdym razie media nie zastąpią obecności na chrzcie, ślubie i pogrzebie oraz innych wydarzeniach sprawowanych tylko – jak w kościelnym żargonie mówimy – corpo presente. Być może wejdzie na stałe (ku ubolewaniu tradycjonalistów) praktyka przyjmowania komunii na rękę i... (ku zadowoleniu tychże) znaku pokoju przez kiwanie głową.
Niewiadomych jest wiele. Czy Chińczycy i Amerykanie dogadają się co do tego, kto komu przyniósł koronawirusa? Czy nasz kraj był dobrze na epidemię przygotowany, a jeśli nie był, to czy z winy Tuska? Przewiduję też spór o wpływ na bieg wydarzeń charyzmatu pana prezydenta.
Dziś na wiele niepokojących pytań nie mamy odpowiedzi. O los tych, których czas kwarantanny doprowadził do zapaści finansowej, o stan psychiczny ludzi, czasem sobie bliskich, skazanych na przebywanie razem 24 godziny na dobę, o antyszczepionkowców – czy się przekonają do szczepionek, o warunki w domach opieki w czasie zarazy. Byleśmy nie chcieli stawiać pomnika służbie zdrowia. Tak, ona zasługuje na łuk triumfalny. Ale pomnik niczego nie zmieni. Pomnikiem będą takie struktury i finanse, że będzie mogła spokojnie wyjść na spotkanie każdego kolejnego koronawirusa. ©℗",KS. ADAM BONIECKI,23.03.2020,https://www.tygodnikpowszechny.pl/jak-to-bedzie-162758
71,TACA W CHOROBIE,Znaczne ograniczenie liczby uczestników mszy gwałtownie zmniejszyło wpływy z ofiar. Czy epidemia zmieni system finansowania Kościoła w Polsce?,"Pandemia to przede wszystkim trudny czas dla zwykłych ludzi – czas lęku przed chorobą i śmiercią oraz niepewności, co przyniesie przyszłość. Ale to także sprawdzian dla instytucji funkcjonujących w przestrzeni publicznej, obnażający ich słabości i wady. Kościół katolicki w Polsce nie jest z tej weryfikacji wyłączony. Dotyczy to także jego materialnego funkcjonowania.
Większość parafii przez kilka miesięcy będzie utrzymywać się z pieniędzy zgromadzonych podczas kolędy. Kryzys jednak już dotyka te biedniejsze, żyjące z miesiąca na miesiąc. Zapowiadają go też nerwowe działania niektórych biskupów.
Piąte przykazanie kościelne
W większości diecezji nie wprowadzono dotąd żadnych nadzwyczajnych regulacji w tym zakresie, a hierarchowie publikują ogłoszenia wzywające wiernych do wzajemnej troski w czasie epidemii, w tym zwłaszcza o osoby w trudnej sytuacji. Trzech hierarchów wydało jednak już specjalne zarządzenia odnoszące się wprost do diecezjalnych finansów.
Biskup świdnicki Ignacy Dec, obecnie już na emeryturze (papież przyjął jego dymisję związaną z osiągnięciem wieku 75 lat), zdążył jeszcze odroczyć parafiom płatności na rzecz utrzymania kurii, seminarium duchownego i domu księży emerytów. Jednocześnie w zarządzeniu z 19 marca zobowiązał księży wikariuszy uczących religii do wniesienia do parafialnej kasy opłaty w wysokości 25 proc. wynagrodzenia katechety bądź 1000 zł. Metropolita przemyski abp Adam Szal rozesłał z kolei do księży drogą mailową zarządzenie zlecające obowiązkową wpłatę połowy dochodów z marca na parafie diecezji, a z kwietnia na kurię metropolitalną. Także biskup legnicki Zbigniew Kiernikowski zapowiedział w zarządzeniu z 27 marca wydanie „dekretu dotyczącego finansowania parafii i zryczałtowanych opłat, które wpłacają one na rzecz Legnickiej Kurii Biskupiej”.
W biedniejszych parafiach proboszczowie już poprosili parafian o wsparcie. Ks. Romuald Zapadka, proboszcz parafii pw. bł. Franciszki Siedliskiej w Olsztynie, w liście do parafian przypomniał o piątym przykazaniu kościelnym: „Troszczyć się o potrzeby wspólnoty Kościoła”.
– Jako proboszczowi zależało mi nie tyle na mnie i innych księżach – tłumaczy – ale przede wszystkim na zatrudnionych w parafii osobach świeckich: zakrystiance, organiście, gospodyni. Bo te osoby utrzymują się jedynie z pensji płaconej przez Kościół. Mimo obniżonych już w porozumieniu z nimi pensji oni chcą nadal służyć Kościołowi i pracować.
O ofiary na koszty prowadzenia parafii poprosił także ostatnio proboszcz parafii pw. św. Bartłomieja w Sępólnie, ks. Henryk Lesner. I koszty te podczas niedzielnej mszy świętej 29 marca dokładnie wymienił: pensje pracowników, ZUS, podatek, energia elektryczna, ogrzewanie.
Z prośbą o przekazywanie datków na konto parafialne zwrócił się również do wiernych ks. Jarosław Ciszek, proboszcz parafii pw. Najświętszej Maryi Panny Królowej Polski w Jaworznie-Sobieskim.
Co kraj, to obyczaj
W systemie finansowania działalności Kościoła w Polsce głównym źródłem dochodów parafii są datki od wiernych. Ich wielkość zależy wprost od dominicantes, czyli liczby osób uczestniczących w niedzielnej Eucharystii. Z datków na niedzielną tacę pokrywane są koszty utrzymania parafii oraz opłacane są pensje pracowników parafii, poza duchownymi. Zwyczajowo kilka razy w roku niedzielne tace są zbierane na rzecz kurii, innych urzędów kościelnych i na cele charytatywne.
Obecny system finansowania Kościoła reguluje „Instrukcja KEP w sprawie zarządzania dobrami doczesnymi Kościoła” z 2015 r. – swoisty podręcznik dla biskupów, jak zarządzać kościelnym majątkiem i finansami. Jest w niej mowa m.in. o tym, że sakramenty i sakramentalia powinny być sprawowane bez uzależnienia od ofiary; że we wszystkich instytucjach kościelnych powinna panować przejrzystość finansowa, oparta na publikowaniu szczegółowych sprawozdań; że zbieranie datków, ich liczenie i prowadzenie ksiąg finansowych nie powinno być funkcją duszpasterzy; że podstawę systemu wynagradzania (renumeratio) polskich duchownych stanowią dobrowolne datki, zwłaszcza ofiary mszalne i iura stolae (chrzty, śluby i pogrzeby) oraz częściowo wpływy z kolędy bądź wynagrodzenia za szkolną katechezę.
Tyle teoria. Praktyka pokazuje bowiem, że zalecenia zawarte w instrukcji KEP pozostają często pobożnymi życzeniami.
– W kościelnych finansach w Polsce panuje wyjątkowy chaos – mówi ks. Arkadiusz Lechowski, wikariusz z parafii pw. św. Anny w Łodzi. – Owszem, niby istnieją ogólne standardy, ale tak naprawdę co kraj, to obyczaj. Właściwie w każdej diecezji obowiązują inne reguły, spisane w ich statutach. Na przykład zasada, że księża dostają pieniądze z sakramentów, jest realizowana na ­bardzo różne sposoby. Powszechne są w tym obszarze dość skomplikowane formy rozliczeń. W niektórych diecezjach ofiary za sakramenty są brane do tak zwanego ­cumulum, które następnie podlega ­podziałowi między kapłanów pracujących w parafii. Są diecezje, gdzie jedna część z tych pieniędzy jest przeznaczona dla wikariusza, dwie części dla proboszcza. Pieniądze z katechezy czasami wchodzą do cumulum, czasami nie.
Czytaj także: Ducha nie gaśmy - rozmowa z abp. Grzegorzem Rysiem
Ks. Lechowski przyznaje: – W czasie mojej prawie dwudziestoletniej posługi kapłańskiej nigdy nie poznałem finansów żadnej z parafii, w której posługiwałem. To zawsze była tajemnica. Proboszcz brał tacę i czuł się za nią jednoosobowo odpowiedzialny. A przecież zasada jest taka, że taca nie należy do niego, tylko do parafian. Kodeks prawa kanonicznego mówi bardzo wyraźnie, że w każdej parafii obok rady parafialnej powinna być rada ekonomiczna, zajmująca się finansami. Bo trzeba pamiętać o pierwszym grzechu Judasza. A było nim to, że zaczął podbierać z trzosa oddanego mu pod opiekę przez Jezusa (J 12, 6). Od tego zaczęła się jego zdrada.
Co więcej, uzależnienie dochodów księży od pieniędzy z iura stolae rodzi pokusę, uważa duchowny, żeby ustalać stawki za sakramenty. – Gdy papież Franciszek zwracał się do włoskich księży, żeby nie brali ofiar za sakramenty, to mało kto tę wypowiedź u nas rozumiał. Bo dla tamtejszych księży, którzy mają stałe pensje, pieniądze te są czymś w rodzaju napiwku. A księża w naszym kraju właśnie z takich „napiwków” się utrzymują.
Worek ziemniaków
Jak radzą sobie teraz?
Sporo zależy od wielkości parafii czy od średniej wieku parafian. Nie bez znaczenia jest też fakt, czy chodzi o parafię miejską czy wiejską.
– Dla mnie obecna sytuacja niewiele zmienia – mówi ks. Maciej Pliszka, proboszcz parafii pw. św. Stanisława Kostki w Korytowie w powiecie choszczeńskim, w diecezji szczecińsko-kamieńskiej (według raportu KAI „Finanse Kościoła katolickiego w Polsce” z 2012 r. była to najbiedniejsza parafia w Polsce). – Korytowo to typowa wieś, której mieszkańcy żyli niegdyś z pracy w miejscowym PGR-ze. Po jego zamknięciu zapanował tu głód.
Gdy ks. Pliszka został proboszczem Korytowa, od razu założył spółdzielnię produkcyjną (pierogi, krokiety). Obecnie spółdzielnia zatrudnia 30 kobiet; proboszcz codziennie o 5 rano rozwozi wytworzone produkty do miejscowych sklepów. Część uzyskiwanych z tej działalności przychodów jest przeznaczana na utrzymanie parafii.
– Bo przy całej ofiarności mieszkańców pieniądze z niedzielnej tacy, jakieś 400 złotych, nigdy nie wystarczały na pełne pokrycie kosztów – tłumaczy duchowny. – Nigdy w związku z tym nie widziałem potrzeby publikowania sprawo­zdań finansowych. Tym bardziej teraz, gdy koszyk stoi przed ołtarzem i ludzie sami wrzucają datki; parę groszy dosłownie, w sumie może jakieś trzydzieści złotych.
Parafia pw. św. Faustyny Apostołki Bożego Miłosierdzia w Rogozinie pod Płockiem. Liczba parafian: ok. 2000 osób. – Na razie wykorzystuję rezerwy, głównie z kolędy – mówi proboszcz ks. Janusz Wiśniewski.
Wystarczy na opłacenie bieżących rachunków. Msze na Facebooku? Ksiądz proboszcz rozmawiał z wiernymi i radą parafialną i zapadła decyzja, że na razie tego nie będą robić. Zbiórki do koszyka? Pieniądze są dalej zbierane, ale od pewnego czasu robią to sami parafianie. Przed epidemią niedzielna taca wynosiła około 1000 zł, teraz jest to jakieś 200–300 zł. Sprawozdania finansowe? Tak, w parafialnej gazetce jest publikowana informacja o finansach – może nie do końca regularnie, ale jednak.
Parafia pw. Matki Boskiej Bolesnej w Mierzynie koło Szczecina. Tutejszy proboszcz w obliczu obostrzeń związanych z epidemią wpadł na niecodzienny pomysł: w Niedzielę Palmową postanowił odprawić 46 mszy. Co godzinę jedną, w różnych miejscach: w kościele, w dwóch namiotach przy kościele, a także w biurze parafialnym.
Parafia pw. św. Augustyna i św. Anny w Babiaku w archidiecezji warmińskiej. Choć właściwie to dwie parafie, bo tutejszy proboszcz, ks. Sławomir Wiśniewski, ma pod swoją opieką również kościół św. Apostołów Szymona i Judy Tadeusza w sąsiednim Runowie. – W obu parafiach są teraz 933 osoby – mówi ks. Wiśniewski. – W każdą niedzielę w związku z epidemią odprawia się cztery msze, w tym dwie dodatkowe po południu. Na porannych nabożeństwach zbiera się składki. Przed epidemią wpływy z niedzielnej tacy wynosiły jakieś 500 zł, teraz około 70 zł.
– Na razie nie zamierzam tego w żaden sposób wymuszać. Bo jeśli ktoś ma, to się podzieli. A jak nie ma, to ofiaruje może przynajmniej swoją modlitwę.
Msze w internecie? Też na razie nie – on sam niezbyt dobrze się na tym zna, a poza tym to wiejska parafia, większość wiernych to osoby starsze, z siecią internetową nieobeznane. Ks. Wiśniewski jednak się nie martwi. – Jesteśmy tu wszyscy jedną wspólnotą, jedną rodziną. Więc jeśli zabraknie na jedzenie, to trzeba będzie zapytać parafian, czy ktoś ma może worek ziemniaków.
„Jesteście wielcy!”
A parafie w większych miastach? Okazuje się, że tu też regułą jest pokrywanie bieżących rachunków z oszczędności. Powszechną praktyką są też msze transmitowane w internecie.
Parafia pw. Najświętszego Serca Pana Jezusa w Suchym Lesie k. Poznania (jedna z najbogatszych w Polsce). Według proboszcza ks. Andrzeja Niwczyka wobec dopuszczalnej liczby pięciu osób w kościele nie ma żadnej różnicy w aktualnych przychodach między parafiami bogatymi i biednymi. Czy starcza mu na parafialne rachunki? Cóż, sięga do oszczędności, więc na razie nie zwraca się do wiernych o dodatkowe wsparcie. Msze w internecie? Tak, wszystkie nabożeństwa odbywają się według dawnego porządku i są transmitowane na Facebooku.
Parafia pw. Matki Bożej Fatimskiej w Łodzi. – Przed epidemią zbieraliśmy w niedzielę około 1400 zł, teraz może 50, 100 zł – mówi proboszcz ks. Jan Czekalski.
Ostatnio na konto parafii wpłynęły trzy ofiary po sto złotych, mimo iż do tej pory, przyznaje kapłan, nie prosił parafian o wsparcie. – Jak sobie radzimy? Bieżące rachunki opłacamy z funduszu z kolędy, który był przeznaczony na remont kościoła. Na szczęście nie ma już mrozu, więc mogłem wyłączyć ogrzewanie w kościele. Wszystkie nasze msze transmitujemy w internecie, ale oglądają je głównie osoby spoza parafii, bo większość naszych parafian to osoby starsze.
Parafia pw. bł. Franciszki Siedliskiej w Olsztynie. – Dzięki Bogu jest pozytywna reakcja ze strony wiernych – mówi ks. Romuald Zapadka. – Jedni przelewają mniejsze datki, drudzy większe. Oczywiście nie można tego porównać do sytuacji sprzed epidemii, trzeba jednak pamiętać, że nasi parafianie to głównie osoby w podeszłym wieku i nie wszystkie potrafią wykonać przelew internetowy.
Są parafie, dla których obecna sytuacja nie stanowi większego wyzwania. Przykładem parafia pw. św. Maksymiliana w Tychach, w której w ostatnią niedzielę kościelna zbiórka na tacę wyniosła 110 zł, wpłaty internetowe zaś aż 5 tys. zł (przed epidemią podczas niedzielnych nabożeństw na tacę trafiało około 4 tys. zł).
Klucz do sukcesu? Wystarczy wejść na Facebooka, żeby zobaczyć, jak żywą wspólnotę można stworzyć w wirtualnym świecie. Parafialny profil tyskiej parafii jest wprost przeładowany postami samych parafian oraz wpisami proboszcza, ks. Grzegorza Strzelczyka. Proboszcz zaczyna facebookową aktywność od porannego powitania wiernych, a w ciągu dnia licznymi wpisami dodaje im otuchy, wzywa do sąsiedzkiej pomocy albo do zatroszczenia się o pomoc dla miejscowego szpitala. Po każdej niedzielnej kolekcie skrupulatnie też informuje parafian o sumie zebranych pieniędzy, kwitując wpisy słowami „Jesteście wielcy!”.
Grzech Judasza
Trzydzieści lat temu w okres transformacji ustrojowej Kościół wszedł z systemem finansowym wypracowanym w czasach zmagania z wrogo nastawioną władzą komunistyczną. Jego specyficzne cechy – nieformalność, nieprzejrzystość, brak jakiejkolwiek zewnętrznej kontroli i przede wszystkim klerykalizm – wtedy Kościół chroniły. Dziś są anachronizmem. Obecny kryzys zaczyna to obnażać.
Według ks. Lechowskiego przykład tyskiej parafii pokazuje, że gdy ludzie mają poczucie, iż są w parafii poważnie traktowani, wówczas biorą za nią odpowiedzialność. Jednak tylko nieliczni proboszczowie dbają o pełną transparentność finansów.
– Wszyscy specjaliści są zgodni, że do gruntownej zmiany jakiejś instytucji potrzebna jest przede wszystkim wola jej szefa, który jest gotów podzielić się władzą i zaufać współpracownikom. W firmie piłka jest zawsze po stronie prezesa – zauważa ks. Lechowski.
Potrzeba reformy finansów Kościoła w Polsce od lat regularnie pojawia się w debacie publicznej. Wystarczy wspomnieć kwestię likwidacji finansowanego przez państwo Funduszu Kościelnego (przeznaczonego głównie na ubezpieczenia społeczne i zdrowotne księży, członków zakonów kontemplacyjnych i misjonarzy), podnoszoną co jakiś czas głównie przez lewicowych polityków. Konieczność uporządkowania finansów widzą też polscy duchowni.
Ks. Janusz Wiśniewski (doktor ekonomii): – Dyskusja na ten temat, na przykład o jakiejś formie daniny na Kościół, jest oczywiście potrzebna. Do tego trzeba jednak przygotować przede wszystkim wiernych, uświadamiając im, że oni również są za Kościół odpowiedzialni, także w wymiarze finansowym. Bez tego znowu będzie tylko krzyk, że to kolejne żądanie Kościoła.
Przed epidemią polscy biskupi o podatku kościelnym nie chcieli słyszeć. Po epidemii być może będą go musieli rozważyć jako opcję. Kościół nadal będzie utrzymywany przez wiernych, ale zapewne biskupi będą musieli bardziej liczyć się z ich zdaniem.
Ks. Arkadiusz Lechowski: – Zmiana powinna nadejść. Podatek czy inna forma daniny byłyby rozwiązaniem uczciwym i logicznym. Teraz polski Kościół poprzez panujący w nim bałagan finansowy, brak przejrzystości w finansach i świeckiej kontroli nad nimi ma w pewnym sensie „judaszowe pieniądze”. I zdradza w ten sposób Chrystusa. ©℗
Współpraca: ARTUR SPORNIAK
CZYTAJ WIĘCEJ:
Pandemia koronawirusa - serwis specjalny
Tygodnik na kwarantannę - wybór najlepszych tekstów dostępny bezpłatnie!",MARCIN CHODUŃ,13.04.2020,https://www.tygodnikpowszechny.pl/taca-w-chorobie-163068
72,ŚREDNIOWIECZNY TANIEC ZE ŚMIERCIĄ,"Zastanawiając się, jaki świat się wyłoni, gdy pandemia ustąpi, przejrzyjmy karty historii z zapisem świadectw wielkich europejskich epidemii.","Wielu ludzi, jak słyszeliśmy, umiera bez sakramentu pokuty” – napisał w styczniu 1349 r. do swoich diecezjan biskup Bath i Wells w Anglii. Umierającym zalecił, by grzechy wyznawali nawet świeckim. Uspokajał: jeśli nie ma księdza, który udzieliłby ostatniego namaszczenia, wówczas „wystarczy wiara w sakrament”.
Kiedy biskup sięgał po pióro, czarna śmierć, która dotarła do Anglii z kontynentu, a wcześniej przypełzła do Europy przez Anatolię, Konstantynopol i porty włoskie, nie osiągnęła jeszcze szczytu. Uderzyła w społeczeństwo osłabione trwającym od dwóch dekad głodem, będącym skutkiem niepogody i wyjałowienia gleb. Przyszło płacić rachunek za dwa wieki intensywnego rozwoju gospodarczego. Trwała do roku 1351 i wybiła przynajmniej 1/3 ludności Europy. Magdeburg stracił połowę mieszkańców, podobnie Hamburg. Były rejony, w których wymarły dwie trzecie ludności. W benedyktyńskim opactwie w Cluny liczba mnichów spadła z 260 do 120, w klasztorze w Montpelier ze 150 do 7. Opustoszałe wsie zarastała pusz­cza.
Dżuma wracała co kilkanaście lat, ogarniając wielkie obszary. Kronikarz z włoskiego miasta Orvieto notował: „Pierwsza dżuma powszechna miała miejsce w 1348 r. i była najsilniejsza. Druga dżuma 1363 r. Trzecia dżuma 1374 r. Czwarta dżuma 1383 r. Piąta dżuma 1389”. Poniżej ktoś dopisał: „Szósta dżuma 1410 r.”. Czarna śmierć męczyła Europę aż do XVIII wieku.
Czas strachu
Pod koniec XIV wieku żyły pokolenia, które bezpiecznych czasów nie znały nawet z opowieści dziadków. Zaraza, wojna i śmierć były tematami codziennych rozmów. Europę Zachodnią deptały zwarte w stuletniej wojnie armie królów Anglii i Francji, od wschodu nadciągała groza Imperium Osmańskiego, które w połowie XV wieku rzuci na kolana Cesarstwo Bizantyjskie. Papiestwo skompromitowało się podczas Wielkiej Schizmy: chrześcijaństwem rządziło dwóch, a w porywach trzech papieży, którzy obrzucali się wzajemnie ekskomunikami. O własne zbawienie bali się nawet wielcy święci: wybór złej obediencji groził wyłączeniem się z Kościoła. Dominikański święty, Wincenty Ferreriusz, nawrócił się z Awinionu na Rzym, ale pokutował do końca życia. Upadł też drugi filar Christianitas: cesarstwo roztrwoniło swój autorytet i nikt nie traktował go jako opiekuna chrześcijańskich królestw. Treścią życia milionów ludzi stał się strach.
CZYTAJ TAKŻE: Kościół wobec epidemii >>>
W obliczu zarazy jedni tłumili go, ulegając najniższym instynktom, inni zachłannie gromadzili zasługi przed Bogiem, jeszcze inni popadali w eskapizm. Boccaccio tłumaczył postawę tych pierwszych: „Osłabła, a nawet całkiem sczezła siła tak człowieczych, jak i bożych praw. Jej stróże i wykonawcy bądź to poumierali, bądź chorzeli albo też tylu podwładnych utracili, że obowiązków urzędu swego dopełniać nie mogli. Każdy przeto mógł czynić, co chciał”.
Na drugim biegunie byli zwalczani przez hierarchię kościelną biczownicy, przemierzający w ponurych pochodach ulice miast. Każdy trzymał bicz o trzech ramionach, z węzłami, do których przymocowano kolce, i uderzał w plecy poprzednika. Biczownicy, którzy podczas czarnej śmierci przeszli m.in. przez Śląsk i Polskę, wzywali nie tylko do pokuty, ale i do gromienia Żydów.
Bo naturalnym odruchem było szukanie siewców zarazy wśród „innych”. W dobie czarnej śmierci ofiarą tych instynktów padali Żydzi – ale także uchodźcy z krajów wcześniej dotkniętych plagą bądź trędowaci, których choroba zawsze budziła postrach i odrazę. Członkowie gminy żydowskiej torturowani podczas procesu w Chillon nad Jeziorem Genewskim w 1348 r. zeznali, że truciznę wywołującą zarazę otrzymali od pobratymców z Toledo, którzy przygotowali ją z pająków i mięsa puchaczy.
Próbując przeciwdziałać pogromom, w 1348 r. papież Klemens VI potępił chrześcijan, którzy odpowiedzialnością za dżumę obciążali Żydów. W wydanej wtedy bulli trzeźwo pytał: dlaczego sami Żydzi padają ofiarą zarazy i dlaczego wybucha ona także tam, gdzie oni nie mieszkają?
Jesień średniowiecza
Przejście dżumy pozostawiało w ocalałych głęboką traumę. Obrazy wozów wyładowanych trupami, wrzucanych do masowych grobów, ognisk płonących na rogach ulic (średniowieczny pomysł na odkażanie), wspomnienia miesięcy izolacji bądź ucieczki – zostawały w psychice na zawsze.
Efektem była odraza nie tyle wobec śmierci, ile wobec samego życia, co nadało schyłkowi średniowiecza pesymistyczną tonację, negującą piękno i szczęście. Na freskach, obrazach i nagrobnych rzeźbach przedstawiano rozkładające się zwłoki, robaki wychodzące z dziur w uszkodzonym ciele. Widz miał poczuć smród gnijących ciał i wylewających się wnętrzności, ale nade wszystko – ślepy strach. Jak dowodził Johan Hui­zinga – obrazy te nie tyle wyrażały lęki, co miały tłumić rozbudzone przez strach gadzie instynkty, przede wszystkim seksualne. „Wizja zgnilizny trupiej była wałem obronnym przeciwko zgubnym urokom tego świata pełnego pokus i skazanego na zagładę” – uważał inny klasyk historiografii Georges Duby. W sztuce królował motyw tańca śmierci: kościotrupa ciągnącego w groteskowym korowodzie królów, papieża, biskupów, kupców, mnichów i chłopów. Tańczący przeskakiwali przez ciała umierających, mijali kochanków, na których czaiła się za rogiem kostucha, oraz dziecko usiłujące ssać pierś martwej matki.
To nie była śmierć wyzwalająca z ziemskiego padołu, ale niszczycielka; jedyne, co mogło pocieszać obserwatorów tych wizerunków, to fakt bezwzględnej równości wszystkich stanów w obliczu kościotrupa z kosą.

Triumf śmierci i taniec śmierci, 1485 r., fresk w Oratorium Pokutników w Clusone koło Bergamo, Włochy / ERICH LESSING / EAST NEWS
Sztuka umierania
Powszechny i paniczny lęk przed śmiercią usiłowali koić autorzy traktatów ze znanej już w starożytności dziedziny ars moriendi – sztuki dobrego umierania. Wypisy z tych dzieł wieszano u bram kościołów, w szkołach czy w szpitalach, tak by każdy porażony zarazą znał procedurę bezpiecznego przejścia do życia wiecznego. Nade wszystko należało mieć świadomość działania diabła, który w ostatnich chwilach życia chorego podsuwał pięć trudnych do odparcia pokus.
Pierwsza dotyczy wiary: szatan przekonuje, że piekła nie ma, nie trzeba się go obawiać – a więc i żal za grzechy jest niepotrzebny. Rada: trzeba rozmyślać o konieczności wiary dla zbawienia i przypomnieć sobie, że szatan jest królem kłamstwa.
W drugiej diabeł próbuje doprowadzić umierającego do rozpaczy, przypominając mu grzechy i dowodząc, że ich waga nie pozwoli Bogu go zbawić. Remedium jest myśl o wielkich biblijnych grzesznikach, których Chrystus oczyścił: jak Piotr, Paweł czy jawnogrzesznica.
Kolejna pokusa miała wzbudzić przekonanie o niesprawiedliwości przeżywanego cierpienia i niechęć do bliskich, którzy mieliby jakoby tylko przebierać nogami na myśl o podziale majątku odchodzącego.
Jeśli i tę pokusę chory zwalczy, szatan próbuje podejść go z innej strony, wzbudzając w nim pychę: komuś o tak silnej woli i o takich zasługach przed Bogiem zbawienie się wprost należy… Lekarstwem było rozważenie słów Ewangelii: „Beze Mnie nic nie możecie uczynić”.
Ostatnią próbą diabelską było wzbudzenie w chorym żalu za majątkiem, który gromadził przez życie – i tęsknoty za najbliższymi, których musi zostawić na tym świecie. W starciu z nią pomagała myśl o ubogim Chrystusie, który z miłości do Ojca opuścił swoją ziemską rodzinę.
Płaszcz Maryi
W zarazie widziano karę za grzechy. Sięgano do metafor: była jedną z plag egipskich, jednym z jeźdźców Apokalipsy. Ostrzegać przed jej nadejściem miały nieszczęśliwe koniunkcje planet: pierwszą czarną śmierć zapowiadało spotkanie Saturna i Jowisza pod znakiem Wodnika 3 lata wcześniej, jedną z kolejnych koniunkcja Jowisza i Marsa pod znakiem Lwa w 1381 r.
Odrodził się manicheizm. Według jednych świat miałby pozostawać całkowicie pod władzą mocy szatańskich, inni zastępowali Opatrzność Bożym gniewem, kojarzącym się z apokaliptycznym obrazem dies irae. Lęki te podsycali późno­średniowieczni kaznodzieje – głosiciele rychłego Sądu Ostatecznego, jak Ferreriusz, Bernardyn ze Sieny czy Jan Kapistran. Strach i pesymizm trwale zagnieździły się w teologii. Nie przypadkiem XVI-wieczne kontrreformacyjne katechizmy częściej mówią o diable, niż wspominają imię Chrystusa.
„Trzymając w ręce trzy włócznie potrząsał nimi nad światem: »Oto ludzkość cała pełna jest niegodziwości trojakiego rodzaju: pychy, nieczystości i chciwości. Dlatego też chcę ją zgładzić tymi oto trzema włóczniami«” – mówi Chrystus w wizji św. Dominika opisanej w „Złotej legendzie”. Po XIV-wiecznych doświadczeniach powracającej epidemii motyw Boga ciskającego w miasta strzałami zarazy zakrólował w sakralnym malarstwie. Czasem ludzi zdąży osłonić swoim płaszczem Matka Boża. Nieraz jednak srogi Bóg Ojciec ciska strzały mimo modlitw Maryi klęczącej u Jego nóg i Syna pokazującego mu swoje rany.
Płaszcz Maryi próbowano zresztą ściągać na ziemię. Okrążano mury w procesji ze świecami, powierzając miasto jej opiece. Jawiła się ona jako doskonała opiekunka na czas zarazy nie tylko ze względu na umiejętność przebłagiwania Bożego gniewu (w wizji Dominika udało jej się powstrzymać rękę Syna), ale ze względu na wiarę w wniebowzięcie: jej ciało nie zaznało śmierci ani rozkładu.
Zemsta świętego
Nie była jednak Matka Boża jedyną, do której zwracano się o ocalenie od moru. Oddział wyspecjalizowanych w tych sprawach patronów liczył ponad 50 osób, na czele ze św. Sebastianem. Rozumowano tak: skoro niewierni próbowali zabić go, przywiązując do słupa i przeszywając strzałami (a przeżył!) – to będzie dobrym obrońcą przed ciskanymi z nieba strzałami zarazy. Obok Sebastiana (czy podobnie popularnego Rocha) działało Czternastu Wspomożycieli – m.in. Pantaleon, Barbara, Krzysztof czy Błażej, czyli męczennicy pierwszych wieków, zabici na ogół pośród przerażających tortur – jak wierzono, predysponowanych do zwalczania najboleśniejszych ludzkich utrapień. Choroby zaczęto łączyć z imionami patronów. Stąd taniec św. Wita, choroba św. Maura czy ogień św. Antoniego.
Święci wydawali się XIV-wiecznym chrześcijanom – rzadko kiedy wychowywanym na treściach Pisma Świętego – postaciami znacznie bliższymi, dostępniejszymi i lepiej rozumiejącymi ziemskie problemy niż Osoby Boskie. Dziesięciolecia kryzysu religijnego sprzyjały wyrodnieniu kultu świętych. Zanikała zdrowa teologia, według której święty patron był jedynie orędownikiem u Boga. Coraz częściej stawał się docelowym adresatem modlitw. Chrześcijaństwo coraz wyraźniej zlewało się z magią. Samo wpatrywanie się w wizerunek św. Krzysztofa, zapobiegawczo umieszczany na rozstajach dróg czy przy wyjściu z kościoła, miało chronić przed nagłą, a niespodziewaną śmiercią.
Kolejny krok prowadził do przekonania, że skoro święty od zarazy chroni, to niezadowolony z ludzkich postępków – może też nią porazić. Z postawy tej kpił Erazm z Rotterdamu: „Któż był za życia potulniejszy od Korneliusza, kto dobrotliwszy od Antoniego, kto cierpliwszy od Jana Chrzciciela? Ale jakie straszne zsyłają oni teraz choroby, kiedy nie są należycie czczeni!”.
Miotła Lutra
XIV-wieczne traumy mocno wpłynęły też na podejście do Chrystusa. Popularnymi motywami w sztuce stały się Pieta i Ecce Homo. Wizerunki te stawiały akcent na cierpienie; wtórowały im mnożące się i lubiane przez bernardyńskich kaznodziejów apokryfy, zmyślające okrutne szczegóły Męki Pańskiej. Wyraźną rolę w dewocji zyskał kult Jezusowych ran. Znane są figury Chrystusa z umieszczanym pośrodku pęcherzem pełnym krwi – po naciśnięciu w odpowiednim miejscu wypływała ona z ran na rękach i nogach.
Element emocjonalny coraz mocniej wypychał wiarę poza granice wyznaczone przez teologię i znajomość Pisma Świętego. Stawała się ona mocno rytualna, ale obrastała treściami czysto magicznymi. Rzadko przyjmowano komunię, wierzono za to, że wpatrywanie się w konsekrowaną hostię zapobiega nieszczęściu, uczestnictwo w mszy dawało też jednodniową gwarancję, że nie zapadnie się na ślepotę ani paraliż. Kwitł rynek fałszywych relikwii, spełniających rolę chroniących przed złem amuletów. Wierzono w skuteczność wyniszczających postów, wstrzemięźliwości seksualnej czy długotrwałych regularnych pacierzy. Panowało przekonanie, że dzień tygodnia, na który przypadnie święto Niewiniątek Betlejemskich (28 grudnia), będzie przez kolejny rok pechowy.
Wszystkie te zjawiska pogłębiały się przez XIV i XV wiek. Nic dziwnego, że w początkach kolejnego stulecia pewien profesor Pisma Świętego z klasztoru augustianów w Wittenberdze wezwał do oczyszczenia chrześcijaństwa z wiary apokryficznej i kultu świętych, oraz do powrotu do Biblii. Przy tym nie zapominajmy, że sam Luter był przekonany, iż zaraza jest Boską karą za ludzkie grzechy. W jego ujęciu karę tę należy jednak bez lęku przyjąć i nie uciekać przed nią, szczególnie jeśli oznaczałoby to porzucenie służby bliźnim.
Upadek duchowieństwa
Luter nawiązywał do faktu, że epokę czarnej śmierci zapamiętano jako czas kompromitacji duchowieństwa. Biskup Bath i Wells we wspomnianym na początku liście z 1349 r. nie musiałby zezwalać na spowiedź u świeckich, gdyby nie fakt masowych ucieczek księży z parafii. ­Angielscy kronikarze klasztorni pisali, że „taki był niedobór i brak księży, iż kościoły parafialne pozostały bez żadnych ­nabożeństw, a proboszczowie na beneficjach zaprzestali troszczyć się o swoje parafie ze strachu przed śmiercią, nie wiedząc, gdzie się mają podziać”. Byli też księża, którzy „nie chcieli odprawiać nabożeństw bez wygórowanej zapłaty”. Na przeciwnym biegunie znalazły się zakonnice paryskie, które „nie lękając się śmierci, do końca spełniały swą powinność z największą słodyczą i pokorą”.
Szczegółowe badania nad przebiegiem czarnej śmierci w Anglii wykazały jednak, że śmiertelność wśród biskupów wynosiła 18 proc., natomiast wśród księży parafialnych 40 proc. – co pozwala podejrzewać, że hierarchowie gromili uchodzących przed zarazą plebanów listami pisanymi w zaciszu wiejskich rezydencji.
Według angielskiego historyka George’a Coultona dżuma otworzyła przeciętnemu człowiekowi oczy na prawdę, którą już dawno głosił choćby Bernard z Clair­vaux, że „kapłani gorsi są od ludu”. A na całych dalszych dziejach średniowiecza wycisnęło piętno spostrzeżenie, że kapłanów, klasę, którą niemal deifikowano, panika dotknęła w takim samym stopniu, co zwykłych ludzi.
Było to pożywką dla późniejszych rewolucyjnych apeli o naprawę chrześcijaństwa w opozycji do istniejącej hierarchii. John Wycliffe, a po nim lollardowie, nie widział potrzeby istnienia duchowieństwa i chciał powrotu Kościoła ubogiego. W latach 80. XIV wieku według ówczesnej kroniki „trudno było spotkać dwóch ludzi na drodze, z których jeden by nie był uczniem Wycliffe’a”.
W kolejnych dziesięcioleciach – nie tylko w Anglii – postępował spadek prestiżu duchownych, a wśród wiernych rodziło się przekonanie, że do kontaktu z Bogiem nie są koniecznie potrzebni. Sprzyjał temu upadek obyczajów kleru: XV-wieczni wizytatorzy donosili o księżach odprawiających msze po całonocnych pijatykach, nieznających łaciny (albo i nieumiejących czytać w żadnym języku), natrząsających się publicznie z grzechów poznanych na spowiedzi albo głoszących kazania – jak przytoczone przez Aleksandra Brücknera – z których wynikało, iż „Chrystus zmartwychwstał jest, a pan Strzelecki zdrajca jest”.
Wielki polski teolog Mateusz z Krakowa (nb. autor jednego z dzieł ars moriendi) utyskiwał w 1403 r.: „Gdzie dziś można spotkać pasterza zabiegającego troskliwie o swoje owce? Starsi wylegują się w puchach, plebani grają w kości w spelunkach, biskupi pochłonięci są sprawami swoich posiadłości. Im wyższa godność, tym niższy poziom moralny”.
Jeśli dodamy do tego narastający fiskalizm ze strony zwalczających się stolic papieskich, kumulowanie beneficjów przez wyższą hierarchię duchowną i jej zupełne nieraz zeświecczenie – nie zdziwi nas powszechne przeświadczenie o kryzysie Kościoła. Próbowały go zażegnać – choć nie do końca się to udało – kolejne późno­średniowieczne sobory.
Pobożność nowoczesna
Kryzys Kościoła nie oznaczał zaniku potrzeb duchowych. Wśród intelektualistów narastała krytyka wiary emocjonalnej, obfitującej w wyrzeczenia, ale niepogłębionej i zwyrodniałej przez kupieckie podejście do Opatrzności. W atmosferze zwątpienia w hierarchię i teologię rozwijała się mistyka, nakierowana na szukanie osobistej relacji z Bogiem. Pisma mistyków tłumaczono na języki narodowe, rozchodziły się wśród mieszczaństwa, a ich tezy przenikały także na wieś. Dominikańscy pisarze tradycji nadreńskiej, opierając się na naukach Mistrza Eckharta – choć ostrożnie, bo interesowała się nimi inkwizycja – pisali o pierwiastku boskości w człowieku, o niemożliwości opowiadania o Bogu za pomocą ludzkiego języka, o konieczności pokory wobec Jego wszechmocy. A także – co szczególnie spodobało się potem Lutrowi – o Boskiej inicjatywie w zbawianiu człowieka. Nieba nie dało się wypracować, należało wierzyć i dać się prowadzić Bogu.
Z mistyki wyrosła duchowość zwana devotio moderna – jednocząca swoich zwolenników w quasi-zakonne grupy, ale praktykowana także indywidualnie. Jednym z jej podręczników był popularny do dziś traktat „O naśladowaniu Chrystusa”. Pobożni dążyli do oderwania się od życia światowego, skupiając całą uwagę na zbawieniu. Metodę walki ze złem widzieli w doskonaleniu własnej osobowości, do czego drogą była kontemplacja opowieści biblijnych, budowanie wewnętrznego kontaktu z Bogiem, zapanowanie nad uczuciami (choć wysoko ceniono płacz nad własną grzesznością – nie należało go jednak wywoływać na siłę). Naśladowanie Zbawiciela polegało m.in. na przeżywaniu własnego cierpienia w taki sposób, aby „połączyć je z cierpieniem, jakiego doznawał Chrystus, i dzielić je z Nim pospołu” – jak czytamy w jednej z reguł życia.
W Polsce duchowość taką praktykowała królowa Jadwiga. Z analizy poświęconych jej traktatów kaznodziejów Szczekny i Bitterfelda wynika, że poszukiwała równowagi między kontemplacją a życiem czynnym, modlitwa jej zaś opierała się bardziej na Biblii niż na żywotach świętych.
Świat od nowa
Czy wiara po epidemii wyzdrowiała? Na pewno pojawiło się w niej więcej pokory. W 1613 r. pewien kaznodzieja anglikański proponował taką procedurę duchowego postępowania w razie zarazy: „najpierw post i modlitwa, potem weź kwartę skruchy Niniwy, zmieszaj z nią dwie garście wiary w krew Chrystusową wraz z całą nadzieją i miłosierdziem, do jakich jesteś zdolny, i wlej wszystko w tygiel oczyszczonego sumienia, który niechaj wrze na ogniu miłości”.
Jednak kiedy kard. Francis Aidan Gas­quet wydał w 1893 r. dzieło poświęcone historii czarnej śmierci, pisał w nim z niejakim zdziwieniem: „Jakkolwiek wydawałoby się to dziwne, faktem wielokrotnie udowodnionym jest, że wielkie, powszechne dopusty Boskiej Opatrzności nie czynią ludzi lepszymi”. Miał na myśli reformację, jeden z dalekich skutków zarazy. Niemniej – bardzo podobną myśl wyraził dokumentujący czarną śmierć w połowie XIV wieku karmelitański kronikarz Jean de Venette: „Kiedy morowe powietrze i zgony ustały, mężczyźni i kobiety, co uszli cało, pobierali się bez żadnego umiaru. Kobiety, które przeżyły, miały zadziwiającą liczbę dzieci. Niestety! Z tego odnowienia świata świat nie wyszedł poprawiony. Bowiem ludzie byli potem jeszcze chciwsi i skąpsi, bo pragnęli posiadać więcej niż przedtem, marnowali spokój na swary, podstępy, waśnie i procesy”. ©℗",MACIEJ MÜLLER,20.04.2020,https://www.tygodnikpowszechny.pl/sredniowieczny-taniec-ze-smiercia-163128
73,WIELKANOC BEZ SPOWIEDZI,Pandemia przeszkadza wielu drogim nam religijnym praktykom. Wcale jednak nie musi szkodzić naszej drodze nawrócenia.,"Wielki Post to czas nawrócenia. W polskiej tradycji katolickiej kulminacją tego procesu jest najczęściej przystąpienie do sakramentu pokuty i pojednania. Dlatego od dziesięcioleci ostatnie tygodnie przed Wielkanocą były w Polsce czasem, w którym katolicy tłumnie szli do spowiedzi. W wielu kościołach tworzyły się kolejki do konfesjonałów.
Pandemia COVID-19 praktycznie uniemożliwia kontynuowanie w tym roku tej praktyki w niezmienionej formie.
Doraźne rozwiązania
Episkopaty niektórych krajów już podjęły próby zaradzenia temu problemowi. Biskupi węgierscy czy włoscy np. wprowadzili możliwość udzielania przez księży tzw. absolucji generalnej – ogólnego rozgrzeszania wielu ludzi naraz.
Dokument dotyczący tej kwestii wydała też watykańska Penitencjaria Apostolska – explicite potwierdzając, że obecna pandemia, przynajmniej w niektórych miejscach świata, spełnia warunki przewidzianych przez prawo kanoniczne okoliczności, które uprawniają biskupów do takiej właśnie decyzji.
Polscy biskupi z rezerwą podchodzą do podobnych rozwiązań. Komunikat Prezydium Konferencji Episkopatu Polski z 21 marca zawiera ostrzeżenie, że „nie wolno w sposób nieuprawniony korzystać z rozgrzeszenia ogólnego”. Rezerwę tę można zrozumieć – i to na kilku płaszczyznach. Rozgrzeszenie ogólne wymaga zgromadzenia się w jednym miejscu wielu wiernych – co obecnie jest niemożliwe. Ważniejsze jednak, że nie odnosi się ono wprost do duchowej potrzeby osobistego wyznania win i otrzymania znaku pojednania z Bogiem.
Polscy duszpasterze próbują zatem zorganizować możliwość indywidualnej spowiedzi w warunkach epidemii: zabezpieczać i dezynfekować konfesjonały, przenosić spowiedź do specjalnie przygotowanych pomieszczeń. Wysiłki godne podziwu – ale przynoszące skutek tylko przy niewielkiej liczbie penitentów. Trzeba się raczej pogodzić z faktem, że powszechna spowiedź wielkopostna nie będzie w tym roku możliwa.
CZYTAJ TAKŻE
WSPÓLNOTA LECZY: Epidemia przypomniała nam o kruchości naszego życia i zarazem wskazała wartość solidarności między ludźmi.
Ogólne rozwiązania powinny więc zostać uzupełnione przez wskazówki, jak w dzisiejszej sytuacji może wyglądać osobisty proces wielkopostnego nawrócenia – jeśli nie obejmie indywidualnej spowiedzi. Wskazówki można znaleźć w Katechizmie Kościoła Katolickiego oraz w Kodeksie Prawa Kanonicznego.
Żal i miłosierdzie
Zarówno wytyczne polskich biskupów, jak i porady wielu duszpasterzy przypominają o wyraźnie zaznaczonej w Katechizmie możliwości uzyskania odpuszczenia grzechów ciężkich w sytuacji niemożności przystąpienia do sakramentu pojednania. W takich okolicznościach wystarczy, po rachunku sumienia, wzbudzić żal doskonały za grzechy i postanowienie sakramentalnego ich wyznania przy najbliższej sposobności.
Tu jednak może pojawić się w człowieku pytanie, czy żałuje w sposób doskonały. Zgodnie z Katechizmem żal doskonały „wypływa z miłości do Boga miłowanego nade wszystko” (KKK 1452). Drugi rodzaj żalu występuje wówczas, gdy żałujemy „z rozważania brzydoty grzechu lub lęku przed wiecznym potępieniem i innymi karami, które grożą grzesznikowi” (KKK 1453).
Co jednak, gdy trudno nam rozstrzygnąć, na ile doskonały jest nasz żal za grzechy? Po pierwsze, warto pamiętać, że – jak napisał papież Franciszek w bulli ogłaszającej Rok Miłosierdzia – „Miłosierdzie to najwyższy i ostateczny akt, w którym Bóg wychodzi nam na spotkanie” („Misericordiae vultus”). Możemy więc z ufnością modlić się tak, jak ostatnio uczył papież: „Czyń to, co mówi Katechizm. Jeśli nie znajdziesz kapłana, który mógłby Cię wyspowiadać, porozmawiaj z Bogiem, który jest Twoim Ojcem i powiedz Mu: »Panie, zrobiłem to, i jeszcze tamto… Przebacz mi« i poproś Go z całego serca o przebaczenie poprzez akt żalu i przyrzeknij Mu: »Potem się wyspowiadam, ale teraz mi przebacz«. I od razu wrócisz do łaski Bożej”.
Po drugie, warto rozważyć, kiedy sakramentalna spowiedź jest w procesie osobistego nawrócenia naprawdę konieczna. Spory wpływ na powszechność praktyki przystępowania do spowiedzi przed Wielkanocą ma bowiem sformułowanie przykazań kościelnych przyjętych w 2001 r. przez Konferencję Episkopatu Polski. Drugie z nich brzmi: „Przynajmniej raz w roku przystąpić do sakramentu pokuty”. Polscy biskupi powołują się tu jednak na ogólne prawo Kościoła. Istotne jest wzięcie pod uwagę, co o konieczności korzystania z tego sakramentu mówi Kodeks Prawa Kanonicznego.
Tu najważniejsze jest sformułowanie Kanonu 989: „Każdy wierny, po osiągnięciu wieku rozeznania, obowiązany jest przynajmniej raz w roku wyznać wiernie wszystkie swoje grzechy ciężkie”. Kanon ten jest bardziej precyzyjny i bardziej zgodny z katolicką teologią sakramentu pojednania niż polskie brzmienie przykazań kościelnych. Prawo kanoniczne wskazuje bowiem wyraźnie, że konieczność dorocznej sakramentalnej spowiedzi ogranicza się do tych, którzy popełnili grzech ciężki.
Zgodnie z całą tradycją Kościoła nikt nie ma obowiązku spowiadania się z grzechów lekkich. Ci, którzy nie popełnili grzechu ciężkiego, nie muszą iść do spowiedzi – a w obecnej sytuacji nawet lepiej będzie, jeśli zostaną w domu. Może to ułatwić przystąpienie do sakramentu pojednania tym, którzy tego rzeczywiście potrzebują.
Ważenie grzechów
Powstaje oczywiście pytanie o rozeznanie ciężaru naszych grzechów. Zobaczmy, co na ten temat mówi Katechizm.
Czym w swej istocie jest grzech jako taki? W Katechizmie możemy o tym przeczytać w kilku miejscach: „Grzech jest przede wszystkim obrazą Boga, zerwaniem jedności z Nim. Narusza on równocześnie komunię z Kościołem” (KKK 1440). „Grzech jest wykroczeniem przeciw rozumowi, prawdzie, prawemu sumieniu; jest brakiem prawdziwej miłości względem Boga i bliźniego z powodu niewłaściwego przywiązania do pewnych dóbr. Rani on naturę człowieka i godzi w ludzką solidarność. Grzech jest obrazą Boga: »Tylko przeciw Tobie zgrzeszyłem i uczyniłem, co złe jest przed Tobą« (Ps 51, 6). Grzech przeciwstawia się miłości Boga do nas i odwraca od Niego nasze serca” (KKK 1849-1850).
Katechizm ujmuje więc grzech nie tyle w kategoriach prawnych (przekroczenie nakazów i zakazów), ile w perspektywie relacyjnej – zerwania jedności z Bogiem i ludźmi, tego, co przeciwne miłości. Właśnie w tym kontekście ujmowane jest rozróżnienie grzechów lekkich i ciężkich (nazywanych też śmiertelnymi): „Grzech śmiertelny niszczy miłość w sercu człowieka wskutek poważnego wykroczenia przeciw prawu Bożemu; podsuwając człowiekowi dobra niższe, odwraca go od Boga, który jest jego celem ostatecznym i szczęściem. Grzech powszedni pozwala trwać miłości, chociaż ją obraża i rani” (KKK 1855).
Ponieważ miłość wyraża się w konkretnych czynach i konkretne czyny mogą ją także zniszczyć, Katechizm łączy perspektywę relacyjną z nauką o Bożym prawie. To ostatnie nie jest bowiem systemem arbitralnych przepisów, lecz zbiorem konkretnych wskazówek, uwzględniających naturę osoby i międzyosobowych więzi i w tym kontekście pokazujących, jakiego typu czyny sprzyjają miłości, a jakie ją osłabiają i niszczą.
W osobistym rozeznaniu, czy popełniony przez nas grzech jest śmiertelny czy lekki, trzeba przede wszystkim wziąć pod uwagę, czy dany czyn całkowicie zniszczył naszą relację miłości do Boga i/lub jakiegoś człowieka czy też ją zranił. Tylko w pierwszym przypadku czyn taki był – zgodnie z nauką Katechizmu – grzechem ciężkim.
W rachunku sumienia konieczne jest także uwzględnienie jeszcze innego zapisanego w Katechizmie kryterium ciężkiego charakteru grzechu: „Aby grzech był śmiertelny, są konieczne jednocześnie trzy warunki: »Grzechem śmiertelnym jest ten, który dotyczy materii poważnej i który nadto został popełniony z pełną świadomością i całkowitą zgodą«” (KKK 1857).
Powyższe ujęcie bezpośrednio łączy się z pytaniem o miłość. Miłość bowiem może zostać zniszczona tylko w tym przypadku, gdy „materia” czynu jest poważna – tj. gdy dotyczy czegoś, co dla relacji miłości jest bardzo istotne. Co więcej, miłości nie można zniszczyć przypadkiem. Konieczna jest pełna świadomość tego, że postępując w dany sposób sprzeciwiamy się miłości do Boga i jakiegoś człowieka. Konieczna jest tu także całkowita wolność – wszelkie jej ograniczenia, jak strach czy inne silne emocjonalne wzburzenie, wywołane przez czynniki zewnętrzne i determinujące naszą decyzję, sprawiają, że to, co czynimy – nawet złe – nie jest grzechem śmiertelnym, nie niszczy ostatecznie miłości, „choć ją obraża i rani”.
Połączenie miłości do Boga i ludzi jest w perspektywie ewangelicznej oczywiste: „Kto nie kocha brata swego, którego widzi, nie może kochać Boga, którego nie widzi” (1 J 4, 20), a także: „Jeżeli kochamy się wzajemnie, Bóg trwa w nas i miłość ku Niemu jest w nas doskonała” (1 J 4, 12). Dlatego uzasadnione jest zilustrowanie kwestii rozróżnienia grzechu lekkiego i ciężkiego przykładem miłości małżeńskiej.
Grzech ciężki to czyn taki, jak te, które całkowicie niszczą miłość w małżeństwie, doprowadzają do jego rozpadu. Grzechem ciężkim byłaby więc np. zdrada – ale całkowicie wolna i świadoma tego, że zniszczy małżeństwo. Wszystkie inne czyny, które osłabiają małżeńską więź – np. nieuważność na potrzeby męża lub żony, niedostateczne zaangażowanie w prace domowe i wychowanie dzieci, większe lub mniejsze złośliwości, wyładowywanie na współmałżonku negatywnych emocji – są czymś złym i wymagającym naprawy, ale nie są grzechem śmiertelnym.
Konieczność nawrócenia
Próbując odnaleźć się w obecnej sytuacji także w aspekcie duchowo-religijnego procesu wielkopostnego nawrócenia, warto wziąć pod uwagę naukę i prawo Kościoła odnośnie do spowiedzi i grzechu ciężkiego. Powyżej zarysowane nauczanie Kościoła wskazuje, że nie tak łatwo popełnić grzech ciężki, który wymaga koniecznie spowiedzi.
To, że grzech ciężki jest sprawą bardzo poważną i zdarza się – śmiem przypuszczać – niezbyt często, nie znaczy, że proces nawrócenia nie jest nam wszystkim potrzebny. Grzechy lekkie bowiem – to też nauka Katechizmu, sformułowana na podstawie wielowiekowego doświadczenia wspólnoty Kościoła – nie powinny być lekceważone. Osłabiają one miłość, zatruwają nas, przeradzają się w trwałe wady i mogą prowadzić do ciężkich przewinień.
Dlatego właśnie Wielki Post jako czas szczególnie poświęcony procesowi nawrócenia i pokuty jest potrzebny – niezależnie od obecnego kryzysu. Zastanawiając się, jak go przeżyć, warto wziąć pod uwagę bogate nauczanie Katechizmu na ten temat.
Podstawa to uznanie, że kluczowym aspektem nie są praktyki pobożne, lecz przemiana serca: „Podobnie jak u Proroków, wezwanie Jezusa do nawrócenia i pokuty nie ma na celu najpierw czynów zewnętrznych, »wora pokutnego i popiołu«, postów i umartwień, lecz nawrócenie serca, pokutę wewnętrzną. Bez niej czyny pokutne pozostają bezowocne i kłamliwe. Przeciwnie, nawrócenie wewnętrzne skłania do uzewnętrznienia tej postawy przez znaki widzialne, gesty i czyny pokutne” (KKK 1430).
Człowiek jest bytem cielesnym. Przemiana serca musi wyrazić się w konkrecie życia – Katechizm o tym nie zapomina. Ale wskazuje jednocześnie, że „wewnętrzna pokuta chrześcijanina może wyrażać się w bardzo zróżnicowanych formach”, ponieważ w tradycji chrześcijańskiej „obok radykalnego oczyszczenia, jakiego dokonuje chrzest lub męczeństwo, wymienia się jako środek otrzymania przebaczenia grzechów: wysiłki podejmowane w celu pojednania się z bliźnim, łzy pokuty, troskę o zbawienie bliźniego, wstawiennictwo świętych i praktykowanie miłości, która »zakrywa wiele grzechów« (1 P 4, 8)” (KKK 1434).
W konsekwencji „nawrócenie dokonuje się w życiu codziennym przez czyny pojednania, troskę o ubogich, praktykowanie i obronę sprawiedliwości i prawa, wyznanie win braciom, upomnienie braterskie, rewizję życia, rachunek sumienia, kierownictwo duchowe, przyjmowanie cierpień, znoszenie prześladowania dla sprawiedliwości. Najpewniejszą drogą pokuty jest wzięcie każdego dnia swojego krzyża i pójście za Jezusem” (KKK 1435).
CZYTAJ WIĘCEJ:
Pandemia COVID-19 - serwis specjalny
Tygodnik na kwarantannę - wybór najlepszych tekstów dostępny bezpłatnie!
Wyobraźnia dzisiaj
Wiele z wymienionych w Katechizmie form nawrócenia odpowiada naszej obecnej sytuacji. Po pierwsze, drogą pokuty jest „przyjęcie swojego krzyża”. Dzisiaj w przypadku większości z nas osobisty krzyż będzie, albo już jest, jakoś powiązany z pandemią. A więc pierwszą wielko­postną drogą nawrócenia jest odpowiednie przyjęcie konieczności obostrzeń – z jednej strony akceptacja na głębokim egzystencjalnym poziomie tego, co nieuchronne i niezależne od nas, a z drugiej – zmiana naszego sposobu życia tak, by uczestniczyć, na ile się da, w walce z epidemią i w łagodzeniu jej skutków dla otaczających nas bliźnich (co przecież wchodzi w zakres troski o ubogich). Elementem „przyjęcia krzyża” może być w sytuacji epidemiologicznego zagrożenia rezygnacja z sakramentalnej spowiedzi, jeśli jest ona w naszym przypadku niekonieczna – choć możemy być bardzo przywiązani do tej pobożnej praktyki.
Innym niezwykle ważnym elementem drogi nawrócenia mogą być „czyny pojednania”. W sytuacji kwarantanny więcej czasu spędzamy ze swoimi bliskimi. Z jednej strony stwarza to okazję do odbudowania więzi z tymi, od których oddaliliśmy się na skutek dotychczasowego zabiegania. Z drugiej – łatwiej wtedy o konflikty, zwłaszcza w kontekście stresu związanego z kłopotami z pracą czy lękiem o zdrowie. Praca nad pojednaniem staje się więc tym potrzebniejsza.
W tej pracy ważne jest odzyskanie umiejętności rozmowy na poważne i trudne tematy. Rozmowy także o tym, co w naszym zachowaniu i postawie niszczy nasze relacje. Tu właśnie pojawia się kolejny element drogi pokuty wymieniony w Katechizmie: wyznanie win braciom. Jeśli dla kogoś nie jest konieczna sakramentalna spowiedź, a dostrzega w sobie potrzebę wyznania przed drugim człowiekiem tego, co rozpoznał w swoim życiu jako elementy jego ciemnej strony – to może spróbować porozmawiać o tym z kimś bliskim, być może z kimś, kogo te negatywne czyny wprost dotykają – i poprosić o wybaczenie.
Rozmowa o tym, co w naszym życiu trudne i złe, wyznanie win, wypowiedzenie tego, co w nas się kotłuje, jest niezwykle ważnym elementem duchowego rozwoju, który najczęściej dokonuje się podczas indywidualnej spowiedzi. Jednak warto tutaj rozróżnić to, co należy do istoty sakramentu – wyznanie grzechów ciężkich – od całej reszty, która może nastąpić także w niesakramentalnej rozmowie.
Tradycja Kościoła zna wiele form takich rozmów, nazywanych kierownictwem lub towarzyszeniem duchowym. Rozmówcą wcale nie musi być ksiądz, a ponadto nie ma w tym przypadku żadnych teologicznych ograniczeń co do tego, jak bardzo bezpośredni musi być kontakt między rozmówcami. W przeszłości wiele takich „rozmów” prowadzono latami za pośrednictwem listów. Nic nie stoi na przeszkodzie, by dzisiaj wykorzystywać do tego celu nowoczesne środki – telefon czy komunikatory internetowe.
To tylko przykłady rozmaitych form osobistego nawrócenia. Każdy jest wezwany do ćwiczenia „wyobraźni miłosierdzia” – odnajdywania form najodpowiedniejszych do jego okoliczności życiowych. Z wielkanocną spowiedzią jest podobnie jak z Eucharystią. Pandemia koronawirusa pozbawia większość z nas możliwości korzystania z tych sakramentów. W niczym to jednak nie przeszkadza Bogu przychodzić do nas. ©℗
Pierwotna wersja artykułu ukazała się w serwisie ”Tygodnika Powszechnego” 20 marca 2020 r. >>>",PIOTR SIKORA,30.03.2020,https://www.tygodnikpowszechny.pl/wielkanoc-bez-spowiedzi-162866
74,NIE KAŻDA TRWOGA PROWADZI DO BOGA,Pandemia wywołuje różne zachowania. Warto rozróżnić dojrzałe i niedojrzałe sposoby szukania religijnego wsparcia.,"Staropolskie przysłowie „Jak trwoga, to do Boga” może oznaczać zarówno to, że „niektórych ludzi dopiero krytyczna sytuacja skłania do modlitwy”, jak i spostrzeżenie, że „chłop się nie przeżegna, dopóki piorunu nie usłyszy”. W przysłowiu tym ukryta jest bowiem podwójna mądrość. Z jednej strony mówi nam o tym, że religijność wpływa na sposób, w jaki człowiek postrzega spotykające go w życiu trudności i jak sobie z nimi radzi. Z drugiej – każe odróżnić myślenie magiczne od myślenia religijnego.
Warto to przemyśleć w okresie obecnej pandemii i reakcji ludzi religijnych na jego obecność, bo mamy do czynienia w Kościele zarówno z pozytywnymi, jak i negatywnymi religijnymi strategiami radzenia sobie z tym zagrożeniem. A oprócz tego: z myleniem myślenia religijnego z myśleniem magicznym, i to nie tylko wśród „pobożnego ludu”, ale też wśród duchownych – biskupów i księży.
Katolicka magia
Obojętne, czy jesteśmy ludźmi religijnymi, czy nie, wszyscy wykazujemy podatność na myślenie magiczne. Jedno i drugie jest dla nas naturalne, ponieważ opiera się na naszej wrodzonej skłonności do wyszukiwania w środowisku intencjonalnych działań jakichś istot nawet wtedy, kiedy ich obecność nie jest widoczna. Kiedy już zostaną „zlokalizowane”, dochodzi do przypisywania im określonych motywów i stanów wewnętrznych oraz nadawania temu wszystkiemu sensu i znaczenia, po to, aby odnaleźć jakiś porządek w naturze. Zdaniem kognitywistów te „moduły poznawcze” generują zarówno myślenie religijne, jak i myślenie magiczne odnośnie do takich istot (np. Boga czy duchów), oraz nadają naszemu myśleniu o naturze teleologiczne ukierunkowanie i kształt.
Każdy z nas nie tylko z dzieciństwa pamięta sytuacje, kiedy szmer za oknem czy skrzypiące drzwi w pokoju były sygnałem, że „ktoś tu jest”. Owo „odczucie” jest naturalne, ale gdybyśmy za każdym razem ze śmiertelną powagą do niego podchodzili, nie potrafili się z niego otrząsnąć i kierowali się nim w życiu, świadczyłoby to o tym, że w najlepszym wypadku jesteśmy zabobonni, w najgorszym – że jest to objaw psychopatologiczny. W sytuacji niepewności czy zagrożenia jest to bowiem odruch ewolucyjny, ale tym, co odróżnia zabobonność będącą przejawem myślenia magicznego od myślenia religijnego, jest dążenie do kontroli świata niewidzialnego (duchowego).
W myśleniu magicznym mamy bowiem do czynienia z przekonaniem, że można spowodować skutek posługując się środkami, które w dużym stopniu działają automatycznie (np. zaklęciami „leczyć” choroby). Przy niemagicznej próbie kontroli przyjmuje się, że skutek ten musi zostać osiągnięty przy użyciu „normalnych” środków (np. lekarstw) bądź za pomocą modlitwy. W tym drugim przypadku chodzi więc o to, aby się zwrócić do instancji ponadludzkiej, od której woli i przychylności zależy wysłuchanie prośby o powrót do zdrowia. Modlitwa nie działa tutaj jak zaklęcie, jest bowiem prośbą i oczekiwaniem, a nie werdyktem wymuszonym na Bogu.
W magicznym podejściu do religii wiara staje się synonimem siły duchowej służącej do kontrolowania świata widzialnego i niewidzialnego, tak jakby nie istniały prawa przyrody albo Bóg „zawieszał je” uznaniowo. „Nie lękajcie się sięgać z wiarą po wodę święconą” – wzywał diecezjan w czasie pandemii ordynariusz szczecińsko-kamieński abp Andrzej Dzięga. Boi się jej bowiem diabeł, jak wyjaśniał, a „duszpasterze dbają, by była zawsze świeża i odnawiana przynajmniej raz w tygodniu. W razie potrzeby, woda w kropielnicach jest wymieniana dosłownie każdego dnia”. O teologicznych błędach zawartych w takim myśleniu pisał na stronie „Tygodnika” Piotr Sikora.
Polecamy: Piotr Sikora: Słowa biskupa błędne i groźne
Psycholodzy podkreślają jednak, że oceny tego, czy mamy do czynienia z magicznym myśleniem i działaniem w obrębie wiary, czy też z religijną działalnością symboliczno-ekspresyjną – w tym przypadku dojrzałym podejściem do sakramentów i sakramentaliów – nie da się poprawnie sformułować na podstawie samego zachowania, a więc bez poznania intencji podmiotu. Poza tym, granica między zabobonami a wiarą nie musi być zawsze łatwo dostrzegalna ani nieprzekraczalna. Bez względu jednak na to, jak często byśmy wymieniali wodę święconą, idea, jaka za nią stoi w walce z koronawirusem, jest katolicką magią. Nawet jeśli wierzymy w moc wody święconej w przypadku działania złego ducha, to przecież wirus nie jest bytem duchowym. Jej używanie w takich okolicznościach nie jest wyrazem zaufania Bogu, tylko jego parodią.
Dojrzałe i niedojrzałe postawy
Ludzie zwracają się do religii, gdy szukają pociechy, chcą zaspokoić potrzebę więzi, nadać znaczenie doświadczeniom życiowym i poradzić sobie z przeciwnościami losu. Robią to jednak na różne sposoby. Psycholodzy wyróżnili trzy główne style – dwa pozytywne i jeden negatywny.
Pierwszym pozytywnym stylem, zmierzającym do przywrócenia człowiekowi kontroli nad sytuacją trudną, jest „strategia współpracy z Bogiem przy rozwiązywaniu problemu”. W tym przypadku osoba wierząca podchodzi do rozwiązania problemu poddając się woli Boga, ale równocześnie starając się zrozumieć, czego Bóg od niej oczekuje, traktując Go jako partnera. Będzie więc szukała duchowego wsparcia u Niego, poczucia bliskości z Nim, traktując napotykane trudności jako część Bożego planu lub czegoś potencjalnie pozytywnego, a więc „lekcję od Boga”, dzięki której można nauczyć się czegoś ważnego i zbliżyć się do Niego. Aby doznać pocieszenia, otuchy i wsparcia z Jego strony, będzie się uciekała do modlitwy i sakramentów, szukała wsparcia duchowego czy społecznego we wspólnocie Kościoła.
Drugi pozytywny styl związany jest z „nakierowaniem na siebie”. W tym przypadku osoba wierząca nie prosi o cud, o bezpośrednią Bożą interwencję, ale wierzy, że jeśli spotkają ją jakieś trudności, to Bóg obdarzy ją wystarczającymi umiejętnościami i zasobami, aby sobie z nimi poradziła. Oba te style prowadzą do przemiany życia poprzez nadanie mu nowego kierunku i celu, i są pomocne w pozbywaniu się negatywnych emocji – żalu, gniewu, złości.
Dostosowanie się do rygorystycznych ograniczeń państwowych i kościelnych, mających na celu przeciwdziałanie rozprzestrzenianiu się groźnego wirusa, bez wyrażania niezadowolenia z postawy duchownych i innych wiernych, czy pretensji do samego Boga za brak „heroizmu Kościoła”, jest przejawem owych pozytywnych strategii religijnego radzenia sobie ze stresem i trudnościami.
W odróżnieniu od nich negatywnym stylem radzenia sobie z trudnościami jest „przerzucanie odpowiedzialności na Boga”. Tutaj trudna sytuacja jest postrzegana jako kara Boża za grzechy, brak wiary i pobożności wśród osób bądź narodów czy też wynik działania szatana. Pod pozorem posłuszeństwa Bogu takie osoby szukają w innych źródła swoich lęków, wskazują zastępcze „kozły ofiarne”, a ich wiara zostaje zdominowana przez agresję przebraną w formuły nawoływania do pokuty.
Czytaj także: Edward Augustyn, Artur Sporniak: Świat w stłuczonym lustrze
Tacy samozwańczy „kaznodzieje” i „prorocy” Apokalipsy uważają, że potrafią odczytać sens kataklizmów i trudnych sytuacji, i czynią to „w imieniu” Boga. Ich „ewangelizacja”, jak miało to ostatnio miejsce w przypadku apelu organizatorów „Różańca do granic” (wystąpienie Lecha Dokowicza i Macieja Bodzińskiego na YouTubie pt. „Wezwanie do pokuty”), jest formą agitacji opartą na „efekcie pocieszenia”. Po tyradach dotyczących winy i potępienia duszy, bo wirus jest „karzącym wysłannikiem Boga”, proponują łaskę i zbawienie poprzez uznanie wiary w sprawiedliwego, bo mściwego Boga, i przystąpienie do ich pokutnego „ruchu”, a więc przejście na właściwą, „niezepsutą” stronę społeczeństwa i Kościoła.
Jest to wypróbowana strategia, co pokazują badania psychologiczne, gdyż kreowanie poczucia bezwartościowości i bezsilności zwiększa prawdopodobieństwo nawrócenia religijnego albo przystąpienia do grupy wyznaniowej. Czym innym jest jednak wzywanie do nawrócenia, a czym innym usprawiedliwianie nim poglądów bardzo wątpliwych teologicznie. Jak bowiem trafnie wyraził to abp Grzegorz Ryś w liście do wiernych archidiecezji łódzkiej: „Pandemia nie jest twarzą Boga! Jego twarzą jest Miłość”.
Religia jako mechanizm obronny
W negatywnym stylu radzenia sobie z sytuacjami trudnymi religia staje się formą mechanizmu obronnego opartego na specyficznych błędach poznawczych. Amerykański psycholog religii prof. Kenneth Pargament z Bowling Green State University wyróżnił kilka takich błędów.
Są to błędy: (1) jednostronności – gdy dochodzi do absolutyzacji religijności, czyli gdy nie jest ona równoważona przez inne wartości (w przypadku pandemii odwołanie się np. do wskazań nauki); (2) maski – gdy religia staje się maską dla realizacji celów niereligijnych (np. politycznych czy społecznych); (3) wyjaśniania – gdy uzurpuje sobie prawo do wyjaśniania wydarzeń wyłącznie z własnej, czyli religijnej perspektywy, z pominięciem innych, alternatywnych interpretacji, zwłaszcza potwierdzonych empirycznie (np. że komunia na język nie przenosi wirusa albo woda święcona działa jak lekarstwo); (4) kontroli – polegający na poszukiwaniu wyłącznie religijnych rozwiązań problemu, z ­pominięciem innych możliwości, szczególnie w sytuacjach kontrolowanych (będzie to np. wzywanie do procesji i wspólnych nabożeństw, bo Bóg nie dopuści do zarażenia ich uczestników, chociaż wiemy, że w tłumach wirus roznosi się szybciej i szerzej. Chodzi więc tutaj o bierne oczekiwanie na cud w sytuacji oczywistego zagrożenia zdrowia i życia, a więc o religijną nadkontrolę); (5) umiaru – a więc nieumiarkowanych czy skrajnych postaw (np. apatii czy fanatyzmu religijnego) objawiających się chociażby w niezdrowej „obsesji” Eucharystii.
Z religijnością jako mechanizmem obronnym mamy również do czynienia wtedy, kiedy jest ona: (a) niezróżnicowana – a więc kiedy przekonania i praktyki religijne są stereotypowe i ubogie (wirus to na pewno kara Boska, bo Bóg jest sędzią sprawiedliwym, który za dobro wynagradza, a za zło karze, a przecież świat jest zepsuty); (b) podzielona – gdy istnieje rozłam między przekonaniami a praktykami: chociaż nie chodzę do kościoła, muszę teraz do nich „dołączyć”, żeby dmuchać na gorące i się nie zarazić; (c) sztywna – gdy sprzyja powstawaniu uprzedzeń i stereotypów („to bezbożni ściągnęli na nas to nieszczęście”); oraz (d) niepewna – gdy relacja z Bogiem jest lękowa, ambiwalentna i/lub unikowa (Bóg nam nie pomoże, bo teraz nas karze, wirus jest jego posłańcem).
Prawdziwy kult
Mówiąc o sposobach szukania wsparcia u Boga w obliczu epidemii, pamiętajmy, że sama trwoga to za mało, aby wyjść naprzeciw trudnościom. Odwoływanie się do religijnych strategii radzenia sobie ze stresem zależy od trzech grup czynników: osobistych, sytuacyjnych i kontekstowych. A więc od tego, kto odwołuje się do religii, jaką rangę ma trudna sytuacja i jak problem rozwiązują inni.
Tak się złożyło, że trzecia niedziela Wielkiego Postu była „narodową próbą wiary” ze względu na apel biskupów, aby w tym dniu pozostać w domu i nie iść do kościoła. Na tę niedzielę przypadła również Ewangelia, w której Jezus zwracając się do Samarytanki powiedział: „Nadchodzi jednak godzina, nawet już jest, kiedy to prawdziwi czciciele będą oddawać cześć Ojcu w Duchu i prawdzie, a takich czcicieli szuka Ojciec. Bóg jest duchem; trzeba więc, by czciciele Jego oddawali Mu cześć w Duchu i prawdzie” (J 4, 23-24).
Żadna modlitwa prywatna ani wspólnotowa nie może zastąpić Eucharystii. Katolicyzm jednak nie sprowadza się do chodzenia na mszę. Jak więc zrozumieć tych, którzy „musieli” pójść na mszę do kościoła? Abstrahując od przypadków ignorancji polegającej na minimalizacji bądź marginalizacji zagrożenia, ci, którzy nie zostali w domach, wcale nie musieli tego zrobić w imię wiary w Boga i oddania mu należnej czci. Teoria przywiązania pozwala nam bowiem przewidzieć, jak zareaguje osoba wierząca na sytuacje stresowe w życiu. Ów przymus bycia w kościele może mieć pozareligijną przyczynę w lękowym bądź unikowym stylu przywiązania, który nie poddaje się zwykłym zmianom sposobu myślenia – a więc także dyspensom kościelnym czy zachętom biskupów.
Z badań wiemy, że większość ludzi, którzy doświadczyli radykalnego nawrócenia, charakteryzuje się lękowym stylem przywiązania. W głębi serca czują się oni niegodni miłości Boga i są przekonani, że nawet jeśli Bóg jest istotą pełną miłości, to Jego miłość do nich jest warunkowa lub niepewna. Lękowy styl przywiązania wypełnia życie poczuciem niepewności i strachem. Nie będę miał grzechu, skoro mówią tak biskupi, ale jak nie pójdę w niedzielę na mszę, to Bóg mnie ukarze przy innej okazji.
Przywiązanie unikowe prowadzi z kolei do izolacji i samotności, bo rytuały stają się albo puste, albo traktowane jak talizmany. W przypadku stylu bojaźliwo-unikowego osoba dystansuje się od Boga powodowana strachem przed karą. W głębi serca czuje się niegodna miłości Boga i boi się, że Bóg może ją ukarać, ponieważ jawi się On jej jako istota odległa, która może być groźna. Z kolei w podtypie lekceważąco-unikowym dominuje przeświadczenie, że polegać można tylko na sobie, gdyż Bóg pozostaje istotą odległą i zawodną, tak więc w relacji z Nim nie można liczyć na zbyt wiele. W przypadku stylu unikowego msza przesłania samego Boga, bo jest traktowana jak talizman albo substytut bycia w relacji z Bogiem, gdyż jest się w kościele z innymi.
Czytaj także: Korona sprawdza - rozmowa z prof. Bogdanem de Barbaro
Bóg jako obiekt przywiązania nie podąża tropem wytyczonym przez logicznie wywnioskowane przekonania na Jego temat, i nie wszystkich przekonają zachęty czy groźby hierarchii. Obraz Boga to złożona psychiczna rzeczywistość. Kształtuje się on nie tyle w procesie wierzenia w „coś”, ile raczej w sposobie odnoszenia się do „kogoś” (pisałem o tym w „Tygodniku” nr ­51-52/2019), i zawsze ma w sobie znamiona ambiwalencji. Oprócz miłości, przywiązanie do Boga budzi również lęk i żal, a sytuacje graniczne potrafią ową ambiwalencję jeszcze wyostrzyć.
Nie wchodząc „w buty Pana Boga” można powiedzieć, że w dobie pandemii koronawirusa jesteśmy bardziej, a nie mniej wezwani do tego, żeby Mu oddawać cześć w Duchu i prawdzie. Może to więc oznaczać siedzenie w domu zamiast w kościele, przyjmowanie komunii duchowej albo na rękę, a nie do ust, służbę bliźniemu, a nie straszenie piekłem, nietraktowanie sakramentaliów jak talizmanów oraz nauczenie się na nowo tego, co dla wielu przestało być oczywiste, czyli patrzenia na życie w świetle wieczności.
Pandemia budzi lęk, sprawia, że nasze codzienne poczucie kontroli nad życiem radykalnie się kurczy, dlatego może być również zachętą do fanatycznej religijności objawiającej się w zdominowaniu wiary przez magiczne myślenie i praktyki bądź apokaliptyczne wizje świata i potępianie „niewiernych”. Nie każda trwoga prowadzi do Boga. Jeśli chcemy, żeby nam pomógł, nasza wiara musi się oprzeć pokusie fundamentalizmu.
Jak powiedziałby w tych okolicznościach zmarły w 2002 r. dominikanin i mistyk o. Marie-Dominique Molinié: „odwaga, która pozwala się lękać, jest koniecznym warunkiem naszego wyzwolenia, naszej radości, naszego zbawienia”. Ów lęk nie jest jednak, i nie powinien być, paniką. Bóg nie poddaje nas cierpieniu po to, by nas narazić na niebezpieczeństwo. Jaką lekcję z tego wyniesiemy, w dużym stopniu wyznaczy nasza wiara. ©
CZYTAJ WIĘCEJ:
Pandemia koronawirusa - serwis specjalny
Tygodnik na kwarantannę - wybór najlepszych tekstów dostępny bezpłatnie!",KS. JACEK PRUSAK SJ,23.03.2020,https://www.tygodnikpowszechny.pl/nie-kazda-trwoga-prowadzi-do-boga-162740
75,WIELKANOC BEZ SPOWIEDZI,Pandemia COVID-19 przeszkadza wielu drogim nam religijnym praktykom. Wcale jednak nie szkodzi naszej drodze nawrócenia.,"Wielki Post to czas nawrócenia. W polskiej tradycji katolickiej kulminacją tego procesu jest najczęściej przystąpienie do sakramentu pokuty i pojednania. Dlatego od dziesięcioleci ostatnie tygodnie przed Wielkanocą były w Kościele w Polsce czasem, w którym katolicy tłumnie szli do spowiedzi. W wielu kościołach tworzyły się kolejki do konfesjonałów - pomimo tego, że spowiednicy wydłużali czas swoich dyżurów.
Pandemia COVID-19 praktycznie uniemożliwia kontynuowanie w tym roku tej praktyki w niezmienionej formie. Indywidualna spowiedź „uszna” tak wielkiej liczby ludzi w tak krótkim czasie zwiększyłaby niepomiernie ryzyko rozprzestrzenienia się niebezpiecznej dla życia choroby.
Episkopaty niektórych krajów już podjęły próby jakiegoś zaradzenia temu problemowi. Biskupi węgierscy czy włoscy na przykład wprowadzili możliwość udzielania przez księży tzw. absolucji generalnej - tj. ogólnego rozgrzeszania wielu ludzi naraz. Dokument dotyczący tej kwestii wydała też w czwartek watykańska Penitencjaria Apostolska - explicite potwierdzając, że obecna pandemia, przynajmniej w niektórych miejscach świata, spełnia warunki przewidzianych przez prawo kanoniczne okoliczności, które uprawniają biskupów do takiej właśnie decyzji.
Udzielanie rozgrzeszenia ogólnego jest z pewnością jedną z możliwych dróg wyjścia w obecnym kryzysie. Jednak dla wielu ma ono tę wadę, że nie odnosi się wprost do duchowej potrzeby osobistego wyznania win i otrzymania rozgrzeszenia.
Wszystkie podobne ogólne rozwiązania powinny zostać uzupełnione przez wskazówki, jak w dzisiejszej sytuacji może wyglądać osobisty proces wielkopostnego nawrócenia - jeśli nie może objąć indywidualnej spowiedzi. Wskazówki można znaleźć w istniejących dokumentach Kościoła, takich jak Katechizm czy Kodeks Prawa Kanonicznego.
W wieku rozeznania
Warto, po pierwsze, rozważyć, kiedy sakramentalna spowiedź jest w procesie osobistego nawrócenia naprawdę konieczna. Spory wpływ na powszechność praktyki przystępowania do spowiedzi przed Wielkanocą ma sformułowanie przykazań kościelnych przyjętych w 2001 r. przez Konferencję Episkopatu Polski. Dwa z nich brzmią następująco: „2. Przynajmniej raz w roku przystąpić do sakramentu pokuty. 3. Przynajmniej raz w roku, w okresie wielkanocnym przyjąć Komunię Świętą”. Przykazania te są oparte na ogólnych normach Kościoła. Warto więc zauważyć, że Kodeks Prawa Kanonicznego formułuje je nieco inaczej.
Kwestię przyjmowania Komunii świętej reguluje Kanon 920: „§ 1. Każdy wierny po przyjęciu Najświętszej Eucharystii po raz pierwszy ma obowiązek przyjmować ją przynajmniej raz w roku. § 2. Ten nakaz powinien być wypełniony w okresie wielkanocnym, chyba że dla słusznej przyczyny wypełnia się go w innym czasie w ciągu roku”. Prawo respektuje głęboki związek sakramentu Eucharystii i tajemnicy Paschy Jezusa - stąd nacisk na przyjmowanie Komunii w okresie wielkanocnym. Uwzględnione jest jednak, że może zaistnieć przyczyna uniemożliwiająca pełny udział w Eucharystii akurat w tym okresie (taką przyczyną będzie obecna pandemia). 
W rozpowszechnionej w Polsce świadomości religijnej przyjęcie Komunii św. jest blisko powiązane z przystąpieniem do sakramentu pokuty. Dlatego obowiązek tzw. komunii wielkanocnej wzmacnia praktykę wielkopostnej spowiedzi. Tym bardziej konieczne jest wzięcie pod uwagę, co o konieczności korzystania z tego sakramentu mówi prawo Kościoła. Tu najważniejsze jest sformułowanie Kanonu 989: „Każdy wierny, po osiągnięciu wieku rozeznania, obowiązany jest przynajmniej raz w roku wyznać wiernie wszystkie swoje grzechy ciężkie”. 
Kanon ten jest bardziej precyzyjny i bardziej zgodny z katolicką teologią sakramentu pojednania niż polskie brzmienie przykazań kościelnych. Prawo kanoniczne wskazuje bowiem wyraźnie, że konieczność dorocznej sakramentalnej spowiedzi ogranicza się do tych, którzy popełnili grzech ciężki. Zgodnie z całą tradycją Kościoła nikt nie ma obowiązku spowiadania się z grzechów lekkich.
Ważenie grzechów
Tu oczywiście powstaje pytanie o rozeznanie ciężaru naszych grzechów. Zobaczmy, co na ten temat mówi Katechizm Kościoła Katolickiego.
Najpierw warto rozważyć, czym w swej istocie jest grzech jako taki. W Katechizmie możemy o tym przeczytać w kilku miejscach: „Grzech jest przede wszystkim obrazą Boga, zerwaniem jedności z Nim. Narusza on równocześnie komunię z Kościołem” (KKK 1440). „Grzech jest wykroczeniem przeciw rozumowi, prawdzie, prawemu sumieniu; jest brakiem prawdziwej miłości względem Boga i bliźniego z powodu niewłaściwego przywiązania do pewnych dóbr. Rani on naturę człowieka i godzi w ludzką solidarność. Grzech jest obrazą Boga: ""Tylko przeciw Tobie zgrzeszyłem i uczyniłem, co złe jest przed Tobą"" (Ps 51, 6). Grzech przeciwstawia się miłości Boga do nas i odwraca od Niego nasze serca” (KKK 1849-1850).
Warto zauważyć, że Katechizm ujmuje grzech nie tyle w kategoriach prawnych (przekroczenie nakazów i zakazów), co w perspektywie relacyjnej -  zerwania jedności z Bogiem i ludźmi - tego, co przeciwne miłości. Właśnie w tym kontekście ujmowane jest rozróżnienie grzechów lekkich i ciężkich (nazywanych też śmiertelnymi): „Grzech śmiertelny niszczy miłość w sercu człowieka wskutek poważnego wykroczenia przeciw prawu Bożemu; podsuwając człowiekowi dobra niższe, odwraca go od Boga, który jest jego celem ostatecznym i szczęściem. Grzech powszedni pozwala trwać miłości, chociaż ją obraża i rani” (KKK 1855).
CZYTAJ TAKŻE
WSPÓLNOTA LECZY: Epidemia przypomniała nam o kruchości naszego życia i zarazem wskazała wartość solidarności między ludźmi.
Ponieważ miłość wyraża się w konkretnych czynach i konkretne czyny mogą ją także zniszczyć, Katechizm łączy perspektywę relacyjną z nauką o Bożym prawie. To ostatnie nie jest bowiem systemem arbitralnych przepisów, lecz zbiorem konkretnych wskazówek, uwzględniających naturę osoby i międzyosobowych więzi i w tym kontekście pokazujących jakiego typu czyny miłości sprzyjają, a jakie ją osłabiają i niszczą.
W osobistym rozeznaniu, czy popełniony przez nas grzech jest śmiertelny, czy lekki, trzeba przede wszystkim wziąć pod uwagę, czy dany czyn całkowicie zniszczył naszą relację miłości do Boga i/lub jakiegoś człowieka, czy też ją zranił. Tylko w pierwszym przypadku czyn taki był - zgodnie z nauką Katechizmu - grzechem ciężkim.
W rachunku sumienia konieczne jest także uwzględnienie jeszcze innego, zapisanego w Katechizmie, kryterium ciężkiego charakteru grzechu: „Aby grzech był śmiertelny, są konieczne jednocześnie trzy warunki: »Grzechem śmiertelnym jest ten, który dotyczy materii poważnej i który nadto został popełniony z pełną świadomością i całkowitą zgodą«” (KKK 1857). 
Powyższe ujęcie bezpośrednio łączy się z pytaniem o miłość. Miłość bowiem może zostać zniszczona tylko w tym przypadku, gdy „materia” czynu jest poważna - tj. gdy dotyczy czegoś, co dla relacji miłości jest bardzo ważne. Co więcej, miłości nie można zniszczyć przypadkiem. Dlatego konieczna jest pełna świadomość tego, że postępując w dany sposób sprzeciwiamy się miłości do Boga i jakiegoś człowieka. Konieczna jest tu także całkowita wolność - wszelkie jej ograniczenia, jak strach czy inne, wywołane przez czynniki zewnętrzne silne emocjonalne wzburzenie determinujące naszą decyzję, sprawiają że to, co czynimy - nawet złe - nie jest grzechem śmiertelnym - nie niszczy ostatecznie miłości, „choć ją obraża i rani”. 
Połączenie miłości do Boga i ludzi jest w perspektywie ewangelicznej oczywiste. Jak czytamy w Piśmie św: „kto nie kocha brata swego, którego widzi, nie może kochać Boga, którego nie widzi” (1 J 4, 20), a także: „Jeżeli kochamy się wzajemnie, Bóg trwa w nas i miłość ku Niemu jest w nas doskonała” (1 J 4, 12). Dlatego uzasadnione jest zilustrowanie kwestii rozróżnienia grzechu lekkiego i ciężkiego przykładem miłości małżeńskiej. 
Grzech ciężki to czyn, taki, jak te, które całkowicie niszczą miłość w małżeństwie, doprowadzają do jego rozpadu. Grzechem ciężkim byłaby więc na przykład zdrada - ale całkowicie wolna i świadoma tego, że zniszczy małżeństwo. Wszystkie inne czyny, które osłabiają małżeńską więź - np. nieuważność na potrzeby męża lub żony, niedostateczne zaangażowanie w prace domowe i wychowanie dzieci, większe lub mniejsze złośliwości, wyładowywanie na współmałżonku negatywnych emocji - są czymś złym i wymagającym naprawy, ale nie są grzechem śmiertelnym.
Konieczność nawrócenia
Próbując jakoś odnaleźć się w obecnej sytuacji także w aspekcie duchowo-religijnego procesu wielkopostnego nawrócenia warto wziąć pod uwagę naukę i prawo Kościoła odnośnie spowiedzi i grzechu ciężkiego. Przystąpienie do sakramentu pojednania jest konieczne tylko w przypadku tych, którzy śmiertelnie zgrzeszyli. Robiąc zaś rachunek sumienia i próbując rozeznać, czy jesteśmy w gronie ciężkich grzeszników, warto wziąć pod uwagę powyżej zarysowane nauczanie Kościoła na ten temat. Wskazuje ono, że nie tak łatwo popełnić grzech ciężki, który wymaga koniecznie spowiedzi.
To, że grzech ciężki jest sprawą bardzo poważną i zdarza się - śmiem przypuszczać - niezbyt często, nie znaczy, że proces nawrócenia nie jest nam wszystkim potrzebny. Grzechy lekkie bowiem - to też nauka Katechizmu, sformułowana w oparciu o wielowiekowe doświadczenie wspólnoty Kościoła - nie powinny być lekceważone. Osłabiają one wszak miłość, zatruwają nas, przeradzają się w trwałe wady i mogą prowadzić do ciężkich przewinień.
CZYTAJ WIĘCEJ:
Pandemia COVID-19 - serwis specjalny
Tygodnik na kwarantannę - wybór najlepszych tekstów dostępny bezpłatnie!
Dlatego właśnie Wielki Post jako czas szczególnie poświęcony procesowi nawrócenia i pokuty potrzebny jest - niezależnie od obecnego kryzysu. Zastanawiając się, jak go przeżyć, warto wziąć pod uwagę bogate nauczanie Katechizmu na ten temat. 
Podstawą jest uznanie, że kluczowym aspektem są nie praktyki pobożne, lecz przemiana serca: „Podobnie jak u Proroków, wezwanie Jezusa do nawrócenia i pokuty nie ma na celu najpierw czynów zewnętrznych, ""wora pokutnego i popiołu"", postów i umartwień, lecz nawrócenie serca, pokutę wewnętrzną. Bez niej czyny pokutne pozostają bezowocne i kłamliwe. Przeciwnie, nawrócenie wewnętrzne skłania do uzewnętrznienia tej postawy przez znaki widzialne, gesty i czyny pokutne” (KKK 1430). 
Człowiek jest bytem cielesnym. Przemiana serca musi wyrazić się w konkrecie życia - Katechizm o tym nie zapomina. Ale wskazuje jednocześnie, że „wewnętrzna pokuta chrześcijanina może wyrażać się w bardzo zróżnicowanych formach”, bowiem w tradycji chrześcijańskiej „obok radykalnego oczyszczenia, jakiego dokonuje chrzest lub męczeństwo, wymienia się jako środek otrzymania przebaczenia grzechów: wysiłki podejmowane w celu pojednania się z bliźnim, łzy pokuty, troskę o zbawienie bliźniego, wstawiennictwo świętych i praktykowanie miłości, która ""zakrywa wiele grzechów"" (1 P 4, 8)” (KKK 1434). W konsekwencji „nawrócenie dokonuje się w życiu codziennym przez czyny pojednania, troskę o ubogich, praktykowanie i obronę sprawiedliwości i prawa, wyznanie win braciom, upomnienie braterskie, rewizję życia, rachunek sumienia, kierownictwo duchowe, przyjmowanie cierpień, znoszenie prześladowania dla sprawiedliwości. Najpewniejszą drogą pokuty jest wzięcie każdego dnia swojego krzyża i pójście za Jezusem” (KKK 1435).
Wyobraźnia na czas pandemii
Wiele z tych wymienionych w Katechizmie form nawrócenia jest odpowiednich do naszej obecnej sytuacji pandemii, ze wszystkimi obostrzeniami życia, także życia religijnego, jakie rozprzestrzenienie się wirusa SARS-CoV-2 niesie.
Po pierwsze, drogą pokuty jest „przyjęcie swojego krzyża”. Dzisiaj w przypadku większości z nas osobisty krzyż będzie, albo już jest, jakoś powiązany z pandemią. A więc pierwszą wielkopostna drogą nawrócenia jest odpowiednie przyjęcie tego faktu - z jednej strony akceptacja na głębokim egzystencjalnym poziomie tego, co nieuchronne i niezależne od nas, a z drugiej - dostosowanie swojego sposobu życia tak, by zrobić, co w swojej mocy, w walce z epidemią i w łagodzeniu jej skutków dla otaczających nas bliźnich (co przecież wchodzi w zakres, wymienionej przez Katechizm, troski o ubogich). Elementem takiego przyjęcia może być w obecnej sytuacji epidemicznego zagrożenia rezygnacja z sakramentalnej spowiedzi, jeśli tylko jest w naszym konkretnym przypadku niekonieczna - choć możemy być bardzo przywiązani do tej pobożnej praktyki. 
Innym niezwykle ważnym elementem drogi nawrócenia mogą być „czyny pojednania”. W sytuacji kwarantanny więcej czasu spędzamy ze swoimi domownikami. Z jednej strony stwarza to okazję do odbudowania więzi z tymi, od których oddaliliśmy się na skutek dotychczasowego zabiegania. Z drugiej strony w czasie takiego - przymusowego - zbliżenia łatwiej o konflikty z bliskimi, z którymi spędzamy na ograniczonej przestrzeni znacznie więcej czasu, niż przywykliśmy dotąd - i to w kontekście stresu związanego z kłopotami z pracą czy lękiem o zdrowie. Praca nad pojednaniem staje się więc tym bardziej niezbędna.
W pracy nad pojednaniem ważne jest odzyskanie umiejętności rozmowy na poważne i trudne tematy. Rozmowy także o tym, co w naszym zachowaniu i postawie niszczy nasze relacje z bliskimi. Tu właśnie pojawia się kolejny element drogi pokuty wymieniony w Katechizmie: wyznanie win braciom. Jeśli dla kogoś nie jest konieczna sakramentalna spowiedź, a dostrzega w sobie potrzebę wyznania przed drugim człowiekiem tego, co rozpoznał w swoim życiu jako elementy jego ciemnej strony - to może spróbować porozmawiać o tym z kimś bliskim, być może z kimś, kogo te negatywne czyny wprost dotykają - i poprosić o wybaczenie.
CZYTAJ TAKŻE
Rozmowa z ks. Andrzejem Dragułą: Nie znajduję teologicznego argumentu, że Najświętszy Sakrament czy woda święcona są wolne od możliwości przenoszenia infekcji.
Rozmowa o tym, co w naszym życiu trudne i złe, wyznanie swoich win, wypowiedzenie tego, co w nas się kotłuje jest niezwykle ważnym elementem duchowego rozwoju, który najczęściej dokonuje się podczas indywidualnej spowiedzi. Jednak warto tutaj rozróżnić to, co należy do istoty sakramentu - wyznanie grzechów ciężkich - od całej reszty, która może mieć miejsce także w nie-sakramentalnej rozmowie. Tradycja Kościoła zna wiele form takich rozmów, nazywanych kierownictwem lub towarzyszeniem duchowym. Tutaj rozmówcą wcale nie musi być ksiądz, a ponadto nie ma w tym przypadku żadnych teologicznych ograniczeń, co do tego, jak bardzo bezpośredni musi być kontakt między rozmówcami. W przeszłości wiele takich „rozmów” trwało latami także za pośrednictwem listów. Nic nie stoi na przeszkodzie, by dzisiaj wykorzystywać do tego celu nowoczesne środki - telefon czy internetowe komunikatory.
To tylko przykłady rozmaitych form osobistego nawrócenia. Każdy jest wezwany do ćwiczenia „wyobraźni miłosierdzia” - odnajdywania form własnych, najbardziej odpowiednich do jego okoliczności życiowych. Z wielkopostno-wielkanocną spowiedzią jest trochę podobnie jak z Eucharystią. Pandemia koronawirusa pozbawia większość z nas możliwości korzystania z tych sakramentów. W niczym to jednak nie przeszkadza Bogu przychodzić do nas.
Uzupełniona wersji artykułu ukazała się w ""Tygodniku Powszechnym 14/2020 >>>",PIOTR SIKORA,20.03.2020,https://www.tygodnikpowszechny.pl/wielkanoc-bez-spowiedzi-162687
76,ZDROWIE I POBOŻNOŚĆ,"Wbrew doniesieniom konserwatywnych mediów na uniwersytecie w Bergen nie udowodniono, że bezpieczniej jest przyjmować komunię do ust niż na rękę. Skąd się wzięło całe zamieszanie?","Po zniesieniu dyspens wraz z wiernymi powraca do polskiego Kościoła spór o sposób przyjmowania komunii. W połowie czerwca konserwatywne media katolickie – m.in. „Nasz Dziennik”, Radio Maryja, a nawet świeckie „Do Rzeczy”, powołując się na wyniki badań naukowych prowadzonych na Wydziale Nauk Biologicznych norweskiego uniwersytetu w Bergen, ogłosiły, że komunia przyjmowana do ust i w postawie klęczącej jest najbezpieczniejsza. Informacja ta jest powielana na Facebooku, forach internetowych, a także w niektórych parafiach. Nietypowe jak na zsekularyzowaną Norwegię badania naukowe i zaskakujący ich wynik skłania do wykonania manewru „sprawdzam”.
Czy to przełom?
Konserwatywne anglojęzyczne media katolickie, promujące ryt łaciński i często krytyczne wobec praktyk wprowadzonych przez Sobór Watykański II, np. churchmilitant.com i gloria.tv, piszą o przełomowym studium o bezpieczeństwie przyjmowania komunii do ust, ale nie prezentują go jako pracy wydziału uniwersyteckiego. Precyzyjnie wskazują źródło, którym jest opublikowany pod koniec maja artykuł dr. Sergeya Budaeva, ekologa behawioralnego zajmującego się ewolucją zachowań ryb pod pływem presji środowiskowych na Wydziale Nauk Biologicznych uniwersytetu w Bergen. Napisany został siedem miesięcy wcześniej.
Lektura artykułu potwierdza, że jest to rozważanie teoretyczne, nawiązujące do istniejącej już literatury z zakresu zdrowia publicznego i teologii. Nie stanowi relacji z aktualnie prowadzonych badań empirycznych (bo takich nie ma) i nie należy tak go prezentować. Tekst Budaeva nosi tytuł „Safety and Reverence: How Roman Catholic Liturgy Can Respond to the ­COVID-19 Pandemic” („Bezpieczeństwo i pobożność: liturgia Kościoła rzymskokatolickiego w odpowiedzi na pandemię COVID-19”) i można go znaleźć w najnowszym numerze czasopisma naukowego „Journal of Religion and ­Health”.
Tezy artykułu nie odnoszą się jedynie do sposobu przyjmowania komunii. Nie jest to rdzeń tekstu. Celem, jaki przyjął autor, było wskazanie różnorodnych sposobów minimalizacji ryzyka epidemicznego dla uczestników mszy, a przede wszystkim dla sprawującego liturgię księdza. Jego bezpieczeństwo przyjmuje jako priorytetowe, gdyż „jeśli będzie zainfekowany (lub z objawami, czego należy unikać na wszystkie sposoby), stanowi wówczas ryzyko dla całej kongregacji”.
Rozwiązania takie jak odprawianie mszy bez koncelebry, bez ministrantów czy posługi osób świeckich, z księdzem zwróconym przodem do ołtarza mają zmniejszać ryzyko dla sprawującego liturgię. Autor proponuje utrzymanie ich także po zakończeniu pandemii, uznając je za odpowiednio nabożne i bezpieczniejsze, także w przypadku grypy sezonowej czy ospy wietrznej. Jak zaznacza, w dawnych czasach praktyki te chroniły wiernych przed chorobami, gdy nie było szczepionek i nowoczesnych osiągnięć medycyny.
Tekst można odczytywać jako afirmację liturgii trydenckiej, ale autor zaprzecza w swoim mailu, że ją preferuje. Uczęszcza zwykle na msze w obrządku zwykłym, ale niektóre praktyki nadzwyczajnego rytu rzymskiego uznaje obecnie za korzystne dla zdrowia ­publicznego, gdyż zapewniają dystans.
Dyskusja o wątpliwościach
W wielu aspektach dotyczących bezpieczeństwa liturgii Budaev zgadza się z rekomendacjami Światowej Organizacji Zdrowia (WHO). Nie kwestionuje zasadności używania maseczek, stosowania dystansu społecznego i limitu wiernych w świątyniach, zaniechania śpiewu i nadmiernego poruszania się po kościele podczas nabożeństw. Wszelkie natomiast uzasadnienia większego bezpieczeństwa komunii przyjmowanej na rękę uważa za niejasne. Pisze o ­„fałszywym poczuciu bezpieczeństwa”, co prowokować może „lekkomyślne zachowania księdza lub komunikowanego” i przypadkowe przekazywanie wirusa z rąk do rąk. Nie komentuje zagadnienia redukcji zagrożenia przez dezynfekcję rąk bezpośrednio przed przyjęciem komunii.
Sensownie przedstawia bezpieczeństwo przyjmowania komunikantu w postawie klęczącej i w kolejce. Taka postawa rzeczywiście eliminuje kontakt twarzą w twarz i zmniejsza możliwość zakażenia drogą kropelkową lub przez oddech, zwłaszcza dla księdza. Jednak tezie o większym bezpieczeństwie komunii przyjmowanej do ust brakuje solidnego oparcia empirycznego. Przedstawiony przez Budaeva przegląd literatury fachowej pochodzi z przeszłości bez epidemicznego kontekstu. Przytaczane opracowania Gilla (1988), Hobbsa (1967) oraz Pellerina i Edmonda (2013) dotyczą picia wina ze wspólnego kielicha bez udziału osób chorych, co miało nie zwiększać zachorowalności w normalnych czasach. W jednym z tych tekstów pojawia się zalecenie używania osobnych kielichów.
Autor zakłada, że hostia, będąc materią suchą, podawana do ust niesie mniejsze ryzyko niż wspólne picie wina z kielicha. Nie chcąc zakazów dla osób tak przyjmujących Eucharystię, szacuje ich ryzyko zachorowania na COVID-19 jako niewielkie. Przedstawia idealny model komunii, gdzie język wysunięty jest w odpowiedni sposób, a oddech wstrzymany. Hostia z ręki księdza bezpiecznie trafia na język przyjmującego, tak jakby kontakt palców ze śliną był czymś niespotykanym. W rzeczywistości może wyglądać to inaczej, na co m.in. na tych łamach wielokrotnie zwracał uwagę o. Wacław Oszajca SJ.
W artykule Budaeva kontakt palców kapłana ze śliną jest wzmiankowany tylko przy opisie stresu, jakiego mogą doświadczać niektórzy wierni podczas przyjmowania komunii do ust. Autor nie lekceważy ich obaw ani nie odmawia im prawa do wyboru. Stwierdza nawet, że powinni jako pierwsi otrzymać komunię na rękę. Zachęca osoby przyjmujące komunię do ust do cierpliwego czekania na swoją kolej i wykorzystanie tego czasu na duchowe uzdrowienie. Przestrzega ich przed złudnym poczuciem wyższości wobec tych, którzy robią to inaczej. Jego zdaniem Kościół jako „instytucja boska i ludzka jest dużo większy niż poszczególne grupy ludzi, czy to konserwatyści, czy postępowcy”. Uważa, że różnorodność Kościoła jest cenna, i unika piętnowania którejkolwiek ze stron.
W warstwie teoretycznej tekst Budaeva jest popartą tekstami źródłowymi i dość wyważoną intelektualną dywagacją na temat bezpieczeństwa przedsoborowych praktyk Kościoła katolickiego. Autorowi nie można odmówić umiejętności prowadzenia ciekawego, empatycznego wywodu. Jednak publikacja tekstu w uznanym czasopiśmie naukowym nie jest równoznaczna z przeprowadzeniem empirycznych badań naukowych. Autorskie dzieło jednego człowieka to nie wynik prac zespołu badawczego czy kompleksowy projekt wydziału uniwersyteckiego.
Budaev potwierdza w swoim mailu, że w Bergen nie prowadzono badań empirycznych nad bezpieczeństwem komunii do ust, gdyż trudno byłoby przeprowadzić je na reprezentacyjnej próbie. Odcina się także od magicznego myślenia, wedle którego opłatek po przeistoczeniu nie podlega prawom fizyki i biologii. ©",ANNA JASTRZĘBIEC-WITOWSKA,28.06.2021,https://www.tygodnikpowszechny.pl/zdrowie-i-poboznosc-168178
77,NOWE TORY KOŚCIOŁA,"Apostolstwo zastąpiliśmy rządzeniem. W reformie nie ratowanie instytucji powinno być najważniejsze, tylko ukazywanie Królestwa Bożego.","Legendarny ksiądz Jan Zieja uważał, że głównym problemem, z którym Kościół boryka się od początku IV w., jest budowanie królestw doczesnych zamiast oddania się budowaniu Królestwa Bożego. W centrum misji Jana Chrzciciela, Jezusa, św. Pawła, apostołów stała Dobra Nowina o Królestwie Bożym i Królestwie Niebieskim. Epoka konstantyńska otworzyła natomiast chrześcijanom możliwość współpracy z państwem ziemskim, pod pozorem budowania Królestwa Bożego, podległego jednak berłu cesarzy, chociaż sami chrześcijańscy władcy ogłaszali się wasalami Boga.
Rezultatem było związanie następców apostołów z konkretnym ziemskim państwem. I to jemu zaczęli służyć, budując Kościół-instytucję wzorowaną na instytucjach ziemskich. W konsekwencji chrześcijanie zaniedbali budowanie Królestwa Bożego. Zdaniem ks. Ziei ten instytucjonalny model Kościoła tak dalece zawładnął umysłami chrześcijan, że w życiu biskupów bardzo niewiele zostało z apostolskiego sposobu życia. Apostolstwo zastąpiono rządzeniem.
Ks. Zieja wypunktował ten problem następująco: diecezją rządzi biskup, parafią proboszcz, a księża zadowalają się organizacją małych grup apostolskich, traktowanych jako własne poletko doświadczalne pod tytułem „moja młodzież”, „moje duszpasterstwo”. Od siebie dodam, że znam księży mówiących „moja parafia” zamiast „nasza parafia”, biskupów mówiących „moi księża”, a nie „my księża”, albo „moja diecezja” zamiast „nasza diecezja”. Zieja postulował przestawienie zwrotnic z kierunku „władza” na kierunek „odpowiedzialność” wszystkich ochrzczonych za apostolstwo i życie Ewangelią.
Konstantyński gorset
Te uwagi, opublikowane równo trzydzieści lat temu w książce „Żyć Ewangelią”, po trzech dekadach właściwie nie tracą nic ze swojej aktualności. Ks. Zieja ufał jednak, że nadchodzi epoka wyzwalania się z konstantyńskiego gorsetu, a swoje nadzieje wiązał z osobą Jana Pawła II. Jest kwestią odrębną, czy na tamtym etapie taki proces był możliwy. Niemniej ten sam Zieja twierdził, że procesu wyzwolenia się Kościoła nie da się wprowadzić żadnym dekretem czy encykliką. Potrzebny jest jakiś ruch opierający się nie tyle na autorytecie instytucji Kościoła związanego z państwem doczesnym, co po prostu na świadomości realizowania przez Kościół Ewangelii, poczynając przede wszystkim od szczebla parafialnego.
Dlaczego o tym piszę? Otóż w kwietniu tego roku Franciszek ogłosił zwołanie XVI Synodu Biskupów, którego inauguracja odbędzie się 9 października równocześnie w Watykanie i we wszystkich diecezjach świata. Nie będzie to jednak jeszcze jedno rzymskie spotkanie wybranych biskupów, na którym wypowiedzą się oni na określony temat, zwieńczone opublikowaniem wzniosłego dokumentu jako podstawy dla papieskiej adhortacji, trafiającej następnie na półki, a w najlepszym wypadku na biurka teologów. Tym razem chodzi o coś wyjątkowego.
W obliczu globalnego kryzysu wiarygodności Kościoła we współczesnym świecie papież zadaje wszystkim diecezjom świata drogę synodalną jako narzędzie namysłu nad zagadnieniem „Ku Kościołowi Synodalnemu: komunia, uczestnictwo, misja”. Są to trzy teologiczne pojęcia wypracowane przez Sobór Watykański II, a skutkujące konkretnym wymiarem struktury Kościoła. Droga synodalna ma dzielić się na trzy fazy: diecezjalną, kontynentalną i powszechną. Do każdego z tych etapów zaproszono do współpracy nie tylko biskupów czy księży, zakonników i zakonnice czy przedstawicieli uczelni kościelnych, ale wszystkich ochrzczonych, zarówno praktykujących, jak i niepraktykujących. Ma to być synod słuchania, ponieważ „proces decyzyjny w Kościele – stwierdził sekretarz generalny synodu kard. Mario Grech – rozpoczyna się zawsze od słuchania, bo tylko w ten sposób możemy zrozumieć, jak i gdzie Duch chce prowadzić Kościół”.
Szefem jest Bóg
Jeśli dobrze rozumiem idee Franciszka, droga synodalna, jaką nam zadaje, ma w tle dwie fundamentalne kwestie. Czy w Kościele stawiamy na siłę czy na moc? I kwestia druga: czy dla dobra Królestwa Bożego jesteśmy gotowi pójść na całość?
Istnieje wielka różnica pomiędzy siłą i mocą. Można mieć w sobie siłę, aby walczyć z przeciwnościami losu, z demonami rodzącymi się w naszej skołowanej wyobraźni, ze wszystkimi tzw. zagrożeniami wartości chrześcijańskich. Taka siła prowadzi często do agresji, do budowania twierdz i bastionów, walki o swoje, wojowania w imię Boże z krzyżem na płaszczu, ale i z mieczem pod płaszczem. Siła prowadzi do pozbywania się wiarygodnych wartości duchowych przy jednoczesnym zachowaniu ich pozorów. Wiedzie do naruszania człowieczeństwa, utraty szacunku dla siebie i innych, do egoizmu i cynizmu. Siła daje iluzoryczne poczucie szczęścia z osiągnięcia władzy, nawet jeśli będzie to tylko władza sołtysa we wsi.
Moc natomiast jest przede wszystkim mocą Ducha Świętego, uzmysławiającego, że „prawda jest symfoniczna”, jak mawiał Hans Urs von Balthasar. Moc Ducha i ludzkiego ducha to wolność wewnętrzna i wymaganie od siebie. To także czynienie pokoju między ludźmi. „Prawdziwa moc to życie, to duch, podczas gdy siła to słabość i śmierć” – jak dowodzi przyjaciel św. Matki Teresy z Kalkuty, prof. David R. Hawkins („Siła czy moc”, Warszawa 2016). Papież Franciszek od lat zaprasza Kościół do wejścia w przestrzeń mocy ducha, a nie siły, czyli przemocy na wzór civitas terrena.
Aby osiągnąć moc ducha, trzeba jednak pójść na całość. Czyli nie używać podwójnej miary – dostrzegania drzazgi w oku bliźniego, a pomijania belki we własnym. Pójść na całość oznacza też: nie tylko modlić się gorliwie, lecz także nie lekceważyć człowieka słabego. Nie obnosić się publicznie ze swoją pobożnością i troszczyć o uznanie innych, ale liczyć przede wszystkim na uznanie w oczach Boga. Pójść na całość to liczyć się z tym, że Bóg jest większy od wszystkich naszych o Nim koncepcji.
Konsekwencje takiego podejścia uświadomił mi niedawno mój przyjaciel, prof. Yehoyada Amir z Hebrew University w Jerozolimie. Gdy napisałem mu, że dobiegła kresu moja kadencja prowincjała, wróciłem do szeregu i zależę teraz od mojego nowego szefa, odpisał mi krótko: przecież twoim Szefem jest Bóg! Czyż nie jest to sedno duchowej, a nie instytucjonalnej religii? Nasza sprawa jest sprawą z Bogiem, którego głosi Kościół.
Dla Kościoła „pójść na całość” oznacza, że nie można „służyć Bogu i mamonie”. Skoro uczeń Chrystusa nie może żyć w rozdwojeniu i przede wszystkim służyć sobie, to także Kościół nie może być na siebie nakierowany. I nie chodzi tutaj wyłącznie o pieniądze czy o wpływy polityczne. Jak pisze wybitny egzegeta i teolog Gerhard Lohfink, „naśladowca Chrystusa będzie również żył w rozdwojeniu, gdy swoich bliźnich dzielił będzie na tych, których trzeba kochać, i tych, których wolno nienawidzić” („Czy Bóg potrzebuje Kościoła?”, Poznań 2005).
Dom miejscem Kościoła
Nadchodzący synod wyrasta także z lekcji, jakiej udzieliła pandemia COVID-19. W wywiadzie dla „La Civiltà Cattolica” kard. Mario Grech, cytując ks. Tomáša Halíka, powiedział, że doświadczenie pustych kościołów doby pandemii można przyrównać do doświadczenia Żydów, którzy po zburzeniu świątyni jerozolimskiej musieli wziąć do ręki święte księgi i przy stole rodzinnym na nowo je zreinterpretować. Podobne było też doświadczenie chrześcijan pierwszej wspólnoty jerozolimskiej. Dlatego zdaniem watykańskiego hierarchy Kościół musi przeorientować swój dotychczasowy model duszpasterski i wejść na zupełnie nowe tory.
Byłoby swoistym samobójstwem sądzić, że po pandemii można wrócić do tych samych modeli duszpasterskich, które praktykowano do tej pory. Poświęcamy wiele energii na próby nawrócenia zsekularyzowanego społeczeństwa, zauważa sekretarz synodu, podczas gdy ważniejsze jest nawrócenie nas samych, „nawrócenie duszpasterskie”. To nawrócenie jest potrzebne chociażby dlatego, że wielu katolików to swoiści analfabeci ewangeliczni, a chodzi przecież o to, aby umieścić Ewangelię w centrum życia Kościoła i jego posługi.
W tym samym tekście kard. Grech wskazuje, że Kościół drogi synodalnej ma wyjątkową okazję, aby nawrócić się od modelu instytucji do modelu Kościoła domowego. Dotychczas przyjmowaliśmy niemal bez zastrzeżeń, że rodzina jest zależna od Kościoła, gdy tymczasem Kościół powinien być zależny od rodziny. Skoro rodzina jest Kościołem domowym – domus ecclesiae, to należy jej nadać wymiar sakralny i kultowy.
Od siebie dodam, że gdy w pandemii zabrakło możliwości uczestnictwa w coniedzielnej Eucharystii, a świeccy nawet nie mogli wziąć udziału w Triduum Paschalnym i świętować Wielkanocy w tradycyjny sposób, musieli wymyślić sposoby domowej paraliturgii, by chociaż w ten sposób celebrować i przeżywać wiarę w Zmartwychwstałego. Pierwszym miejscem, gdzie celebruje się, rozważa i przeżywa wiarę, jest zawsze rodzina.
Władza czy posługa
Co z tym wszystkim zrobi Kościół w Polsce? W niedawnym wywiadzie dla KAI przewodniczący episkopatu abp Stanisław Gądecki zwrócił uwagę na absolutną bezprecedensowość tego wydarzenia. Cieszy fakt, że zauważył oddolną inicjatywę świeckich, czyli Kongres Katolików i Katoliczek, jeszcze niedawno traktowany przez wielu biskupów z dużą nieufnością. Dostrzega konieczność wysłuchania wszystkich ochrzczonych, zarówno wierzących, jak i niewierzących, a także duchownych, którzy krytycznie wyrażają się o nim samym. Jest to jakieś otwarcie na nowe czasy. Jednakże w tym samym wywiadzie arcybiskup mówi z pewnym dystansem o skuteczności działań świeckich grup synodalnych, przywołując doświadczenia II Synodu Plenarnego w Polsce z lat 1991-99.
Pozwolę sobie zauważyć, że być może wspomniane doświadczenia wynikały z faktu ówczesnej dominacji modelu Kościoła-instytucji, a nie Kościoła-komunii czy Kościoła-herolda Królestwa Bożego. W sytuacji załamania modelu Kościoła, do jakiego jesteśmy przyzwyczajeni, a nawet gremialnego odrzucenia tego modelu przez ludzi młodych, pasterze Kościoła nie mają już prawdopodobnie innego wyjścia, jak tylko wsłuchać się w głos ludu Bożego.
Przewodniczący episkopatu podkreśla rolę biskupów, czyli kolegium następców apostołów posiadającego potrójną władzę pasterzowania, uświęcania i nauczania, w którą wyposażył Kościół jego boski Założyciel. Rozumiem, że jest to zawoalowana sugestia, aby synod w Polsce nie poszedł śladem niemieckiej drogi synodalnej, gdzie biskupi rozmawiają ze świeckimi „jak równy z równym”. Otóż nie mam żadnych wątpliwości co do wartości sukcesji apostolskiej. Głęboko wierzę św. Ireneuszowi, gdy mówi „ubi episcopus, ibi ecclesia” (gdzie biskup, tam Kościół). Mam natomiast wątpliwość, czy słowo „władza” jest tutaj na miejscu, skoro teksty Vaticanum II mówią nie tyle o potestas, co o munus, czyli urzędzie biskupa.
Dodać należy, że ów munus jest pojęciem wieloznacznym, które tłumaczyć można jako „urząd”, „funkcja”, „misja”, „służba”, „zadanie”, „obowiązek”, „posługa”, a nawet „dar”. Patrząc od strony ściśle teologicznej, w Kościele władza i urząd posługi przenikają się wzajemnie. Niemniej władza kojarzy się z siłą i przemocą, czego aż nadto doświadczamy w wymiarze państwa świeckiego. Munus zostawia przestrzeń dla mocy ducha, życiowej energii i witalności, którą czerpie się ze służby właśnie.
Wyzwania
Są to oczywiście uwagi na teologicznym poziomie ogólności, podczas gdy istnieją konkretne, poważne wyzwania. Jaką odpowiedź znajduje dziś wspólnota Kościoła wobec coraz liczniejszych apostazji? Myślę tutaj o osobach, których rodzice całe swoje życie poświęcili Kościołowi. Ba! Oni sami byli rzecznikami sprawy Kościoła we współczesnym świecie, a mimo to odchodzą, deklarując nierzadko, że nie chcą pogrzebu katolickiego. Ostentacyjne stwierdzenie „niech sobie idą” – a spotkałem się z takim stwierdzeniem u kilku księży – jest przecież cynicznym zapomnieniem misji Dobrego Pasterza. Wiąże się z tym kwestia szkolnej katechezy, którą porzuca już około 30 proc. młodych. Rozwiązaniem tego problemu na pewno nie będzie wprowadzenie – ramię w ramię z władzą świecką – obowiązkowego wyboru między katechezą szkolną a etyką. Można się spodziewać, że reakcją będzie masowy wybór etyki przez młodzież.
Inną kwestią jest, jak przejść od Kościoła duszpasterskich eventów, celebrowanych na zlotach stadionowych, do pracy w małych grupach apostolskich i coraz mniej licznych parafii. Od dłuższego czasu mówi się o pentekostalizacji Kościoła, skutkującej promowaniem zachowań sekciarskich. Ponurą przestrogą przed brakiem monitorowania tych ruchów jest horror u wrocławskich dominikanów. Oczywiście nie można wykluczyć tych kierunków, ale nowa ewangelizacja nie może się sprowadzać do wzbudzania religijnych emocji.
Kard. George Pell propagował z pewnym powodzeniem w Australii projekt medytacji chrześcijańskiej, opracowany pod patronatem benedyktyna o. Johna Maina w ramach Światowej Wspólnoty Medytacji Chrześcijańskiej. Takie wspólnoty istnieją również w Polsce, a projekt ten wspierał zmarły na covid benedyktyn o. Włodzimierz Zatorski. Wielkie zapotrzebowanie na tego typu formację duchową, która uczy, jak spotkać się z Chrystusem – nauczycielem wewnętrznym – może być szansą dla Kościoła małych wspólnot. Może synody diecezjalne powinny przemyśleć i tę racjonalną drogę duchową, skoro mawia się, że „wiek XXI będzie wiekiem mistyków”?
Z duszpasterskiego doświadczenia wiem też, że w dobie zapaści demograficznej wzrośnie fala migracji zarobkowej do Polski. Potrzebne będą ręce do pracy i będą to ręce ludzi pochodzących z innych kręgów kulturowych. Czy diecezje są przygotowane do pracy z obcokrajowcami, dla których Polska staje się albo drugim domem, albo przystankiem w drodze do innych krajów? W których diecezjach obcokrajowcy cieszą się własnym kościołem, który byłby ich domem pojmowanym nie jako getto, ale miejsce inkulturacji? Czy biskupi wiedzą, że na terenie ich diecezji mieszkają katolicy o innym kolorze skóry, którzy nie mówią po polsku, ale żyją duchem Ewangelii? I co wspólnoty diecezjalne mogą robić dla tych ludzi, nawet jeśli nie są oni katolikami? To tylko kilka kierunków, których przemyślenie wydaje mi się ważne na synodalnej drodze.
Jednym z elementów nowego myślenia Soboru Watykańskiego II o Kościele stała się tzw. eklezjologia communio. Mówiąc najogólniej, ta kategoria jest konsekwencją modelu wspólnoty Osób Trójcy, której odzwierciedleniem powinno być życie Kościoła karmiące się sakramentami. Skoro papież Franciszek jako jeden z elementów synodalnego namysłu nad samoświadomością Kościoła zadaje właśnie pojęcia communio, partitipatio, missio, można zakładać, że stoimy przed konkretnym zadaniem przemodelowania struktury Kościoła, gdzie dominantą nie będzie kwestia władzy, ale właśnie wymóg współodpowiedzialności, zaangażowania i misji. Całkiem możliwe, że stajemy u progu epoki odchodzenia od modelu konstantyńskiego na rzecz modelu współodpowiedzialności. ©
Autor (ur. 1964) jest augustianinem, doktorem teologii fundamentalnej, duszpasterzem obcokrajowców w Warszawie. Były współprzewodniczący Polskiej Rady Chrześcijan i Żydów, konsultor Komitetów KEP ds. Dialogu z Judaizmem i Komisji ds. Migracji, Turystyki i Pielgrzymek. W latach 2012-21 prowincjał Zakonu Świętego Augustyna w Polsce.",O. WIESŁAW DAWIDOWSKI,16.08.2021,https://www.tygodnikpowszechny.pl/nowe-tory-kosciola-168691
78,POMÓŻMY SOBIE SAMI,"Grzegorz Całek, dyrektor Instytutu Inicjatyw Pozarządowych, autor badań zachowań Polaków w czasie kwarantanny: Ankietowani widzą, że państwo sobie nie radzi. I dlatego chcą włączyć się we wspólnotowy ruch pomocy.","Jędrzej Dudkiewicz: Z Pańskich badań wynika, że w czasie pandemii coś się w Polakach obudziło – zaczęli sobie bardziej pomagać. Czy to rzeczywiście coś nowego, czy coś, co już było i w sytuacji kryzysowej po prostu mocniej się uaktywniło?
Grzegorz Całek: Zanim odpowiem na to pytanie, muszę podkreślić, że mimo dużej liczby ankietowanych (ponad 1700 osób), moje badanie nie ma charakteru reprezentatywnego. Jedyna dostępna dziś metoda to badanie internetowe. Jego zaletą jest możliwość dotarcia do szerokiego grona respondentów, wadą – łatwość, z jaką próba ulega skrzywieniu. Po pierwsze, zwykle chętniej w takich badaniach biorą udział tzw. heavy userzy sieci, czyli osoby spędzające w internecie dużo czasu. Po drugie, wszyscy podlegamy dobrze opisanej w psychologii zmiennej aprobaty społecznej: chcemy prezentować się w sposób, w jaki postrzegamy, że oczekuje tego otoczenie. Należy przyjąć, że w moim badaniu uczestniczyło stosunkowo dużo osób aktywnych. Mówimy zatem nie tyle o skali pomagania w polskim społeczeństwie, ile o charakterystyce pomagania wśród tych, którzy to robią.
Przechodząc natomiast do pytania – nie przesadzałbym z euforią. Z badań na temat pierwszego tygodnia obostrzeń wprowadzonych ze względu na pandemię koronawirusa wynikało, że tylko nieco ponad 10 proc. ludzi angażowało się w pomoc w większym stopniu niż wcześniej. To jest ta miara przebudzenia. Pomaganie, które widzimy teraz, to przede wszystkim aktywność osób, które zawsze miały w sobie gen wspierania innych.
Jednak widzimy wokół, także w mediach, że tego pomagania w różnych formach jest dużo.
To się nie kłóci z tym, o czym powiedziałem. Mamy dwie grupy pomagających. Pierwsza to ci, którzy zawsze pomagają i angażowali się w różne akcje już przed pandemią. Mowa np. o osobach działających w organizacjach pozarządowych, rodzicach uczestniczących w życiu szkolnym swoich dzieci albo tych, którzy wpłacają pieniądze na cele społeczne. Obecnie ich aktywność związana jest w całości z pandemią. A ponieważ media dużo o tym piszą, lepiej widzimy tę działalność.
A druga grupa pomagających?
To właśnie ci, którzy się obudzili. Bodźcem mogło być to, że wreszcie, po raz pierwszy, zauważyli wokół tych, którzy potrzebują pomocy. Przy okazji narodziła się chęć wykorzystania swoich umiejętności do robienia czegoś dobrego – stąd np. zjawisko odnajdywania maszyn do szycia i powszechnej produkcji maseczek czy wykorzystanie druku 3D do produkcji przyłbic. Sytuacja kryzysowa, z którą obecnie się mierzymy, sprawia, że boimy się, co będzie dalej. Część z nas chce, w imię hasła „wszystkie ręce na pokład”, pomagać innym we wspólnym interesie.
W jaki sposób najczęściej się pomaga? Czy chodzi tylko o zrobienie zakupów i wyprowadzenie psa, czy ma to większy wymiar?
Jeśli ten większy wymiar miałby oznaczać, że ankietowani robią coś mniej przyziemnego niż robienie zakupów, to odpowiedź brzmi: nie, ta pomoc nie ma większego wymiaru – wręcz przeciwnie.
To znaczy?
To znaczy, że w te „wielkie” działania widoczne w mediach, a więc szycie maseczek, dostarczanie żywności medykom etc., zaangażowanych jest co najwyżej kilkanaście procent pomagających. Najczęściej pomaga się w bardzo prosty sposób: rozmawiając z innymi, podtrzymując ich na duchu, a także informując o tym, co się dzieje i jak należy się zachowywać.
Jak widać, jest to potrzebne.
Tak, to te rodzaje pomocy, które są w zasięgu każdego z nas, a jednocześnie bardzo potrzebne. Kto wie, czy nie bardziej niż szycie maseczek. Bo właśnie zwykła rozmowa, podtrzymanie na duchu, może być tym, czego będziemy potrzebowali najbardziej, aby nie zwariować. Jeśli jeszcze nie teraz, to za jakiś czas, po dwóch czy trzech miesiącach domowej izolacji. 
Co w ogóle ankietowani sądzą o pomaganiu – to nasz obowiązek czy dobra wola?
Odpowiedź jest jednoznaczna: blisko 90 proc. osób stwierdziło, że pomaganie innym to obowiązek każdego człowieka, który ma takie możliwości. Oczywiście dotyczy to obecnej sytuacji – czasu pandemii. Mówiąc najkrócej: pomagamy, bo wiemy, że musimy, ale też chcemy.
Musimy?
Tak, musimy. Ponad 80 proc. badanych stwierdziło, że należy pomagać innym, ponieważ w czasie pandemii instytucje państwa same sobie nie poradzą. Po prostu widzimy, co się wokół dzieje. To po części efekt tego, co wyszło w moim poprzednim badaniu – że jedną z naszych najczęstszych aktywności jest oglądanie programów informacyjnych oraz szukanie newsów w internecie. Ale chcę przy okazji wspomnieć o czymś jeszcze – otóż ponad 90 proc. dostrzegło niesłychanie pozytywny element: że pomaganie buduje poczucie wspólnoty.
Pomoc częściej jest indywidualna czy wspólna, w ramach większych akcji prowadzonych np. przez organizacje pozarządowe?
Niespełna jedna trzecia badanych pomaga w ramach form zorganizowanych. Mam na tu na myśli organizacje pozarządowe, zarówno znane wcześniej, jak nowo poznane, organizacje kościelne itp. Jednak zdecydowanie najczęściej pomaga się indywidualnie, szukając tych, którzy potrzebują pomocy, w pobliżu albo w internecie, na licznych lokalnych grupach w mediach społecznościowych. Z moich badań wynika, że generalnie rozwija się pomoc sąsiedzka, tworzą się oddolne grupy samopomocowe. Myślę, że powinniśmy się z tego cieszyć, bo oznacza to, że nie czekamy na sygnał z góry, lecz jesteśmy wyczuleni na potrzeby tych, którzy są w najbliższym otoczeniu. Może jednym z najbardziej pozytywnych efektów pandemii będzie to, że niektórzy z nas wreszcie się poznają – ludzie mieszkający kilka klatek czy domów dalej, często dotąd anonimowi, mijający się na co dzień w milczeniu.
I tak właśnie to powinno wyglądać? W pierwszej kolejności ludzie sami powinni sobie pomagać?
Jest pięć podmiotów, które zostały wskazane jako te, które najbardziej powinny pomagać. Na pierwszym miejscu oczywiście rząd, wymieniany przez blisko 90 proc. respondentów. Nieco rzadziej służby państwowe, takie jak policja czy straż pożarna oraz władze lokalne, z ich rozmaitymi agendami, typu Domy Pomocy Społecznej. Dalej Kościół i organizacje kościelne oraz instytucje międzynarodowe, np. Unia Europejska.
Jak się to ma do rzeczywistości?
Tu też jest pięciu liderów, ale zupełnie innych. Można ich podzielić na dwie kategorie. Pierwsza to zwykli ludzie, do których można też zaliczyć przyjaciół i rodzinę. Innymi słowy: badani wyraźnie uważali, że w trudnej sytuacji możemy liczyć przede wszystkim na siebie i najbliższych oraz właśnie „zwykłych ludzi”, którzy okazują się być bardzo niezwykli.
A druga kategoria tych, którzy najbardziej pomagają?
Organizacje pozarządowe. Ponad dwie trzecie badanych zauważyło działania III sektora w trakcie pandemii. Warto zwrócić uwagę, że nie dotyczy to tylko dużych, ogólnopolskich instytucji jak WOŚP, ale też znacznie mniejszych, zaspokajających potrzeby przede wszystkim w społecznościach lokalnych.
Czyli nie jest u nas tak źle ze społeczeństwem obywatelskim, za to kuleje zaufanie do państwa.
Widać to szczególnie wtedy, gdy bezpośrednio porównamy wskazania respondentów w obu pytaniach. Rząd powinien pomagać według 86 proc. z nich, natomiast jego zaangażowanie dostrzega tylko 14 proc., różnica wynosi więc aż 72 punkty procentowe. Na tym tle dużo lepiej wypadają władze lokalne (tu różnica wynosi 43 punkty procentowe) i organizacje międzynarodowe, co wynika raczej nie z tego, jak bardzo pomagają, tylko z faktu, że dużo rzadziej na nie liczymy. Jest jednak jeden podmiot, który był wskazywany w obu pytaniach – policja, straż pożarna i straż graniczna.
Wśród tych, od których wymaga się pomagania, jest też Kościół…
W przypadku Kościoła ocena nie jest dobra. Aż 70 proc. respondentów wskazało, że jest to instytucja, która w czasie pandemii najbardziej powinna pomagać ludziom, ale jedynie niespełna 10 proc. dostrzegło to zaangażowanie. Ten wynik, który – jako że dotyczy nie tyle realnego pomagania, co bardziej wizerunku, opinii o pomaganiu – w dłuższej perspektywie może być niekorzystny dla Kościoła, jeśli w społeczeństwie utrwali się przekonanie, że w czasie pandemii pozostał on bierny. Przy czym nie myślę tu wcale o pomaganiu finansowym czy materialnym, ale o tym, o czym mówiłem na początku – o potrzebie wsparcia w rozmowie, podtrzymania na duchu. W takim pomaganiu Kościół mógłby wieść prym, tym bardziej że ono jest i będzie coraz bardziej potrzebne.
Jak wygląda pomaganie w związku z firmami – czy badani czuli, że one to robią i czy angażowali się w pomoc np. lokalnym restauracjom albo usługom takim jak fryzjer?
To jeden z ciekawszych aspektów moich badań. Zdecydowanie nie oczekujemy od firm, że będą pomagać. Wręcz przeciwnie – zauważamy, że to one potrzebują wsparcia od nas. Sądzę, że to zasługa mediów i – znowu – naszego ponadprzeciętnego poszukiwania informacji. Badane przeze mnie osoby widzą trudności firm, wymyślają też nowe akcje, które mogą pomóc przetrwać przedsiębiorcom. Zamawiają posiłki z dowozem do domu, kupują kupony na usługi (fryzjerskie, kosmetyczne) do realizacji w czasie po pandemii, pomagają hodowcom kwiatów, kupując całe bukiety itd.
Wierzą, że to pomoże?
Zdecydowanie tak. W moim badaniu blisko 90 proc. osób wskazało, że działania, o których mówimy, są dobrym sposobem, by uchronić firmy przed bankructwem.
Może wynika to z tego, że widzą, jak wiele firm, mimo trudnej sytuacji, pomaga, np. karmiąc medyków?
To możliwe. Tym bardziej że jest jeszcze jeden aspekt związany właśnie z zaangażowaniem firm, chyba najciekawszy w całym badaniu.
Mianowicie?
Od samego początku pandemii widać było to świadome i zorganizowane na dużą skalę wspieranie służby zdrowia przez firmy. Dotyczy to nie tylko branży gastronomicznej, wiemy przecież o dostarczaniu środków czystości, szyciu maseczek i strojów ochronnych, drukowaniu w 3D przyłbic, a nawet sprzętu medycznego, darmowym oczyszczaniu klimatyzacji karetek pogotowia. W pewnym momencie uświadomiłem sobie, że coś jest tutaj nie tak: że mamy do czynienia z wykorzystywaniem pozytywnych emocji właścicieli i pracowników firm, z żerowaniem państwa na firmach, które przecież i tak są w złej sytuacji. Poprosiłem więc w ankiecie o ustosunkowanie się do pomysłu, że wszystkim firmom pomagającym dziś służbie zdrowia państwo powinno zwrócić koszty tej pomocy – nawet, jeśli to miałoby być za trzy lub sześć miesięcy.
Badani zaakceptowali taki pomysł?
Aż 60 proc. osób uważa, że to dobre rozwiązanie, a jedynie 18,5 proc. jest temu przeciwne. Zresztą nie jest to pomysł kompletnie nierealny, podobne rozwiązanie stosowane jest już w Niemczech, gdzie państwo uznało, że trzeba tu i teraz wspierać firmy, by zapobiec zwalnianiu pracowników. Sądzę, że to dalekowzroczne i uczciwe. Zresztą kwestia uczciwości, relacji państwa i obywateli w sytuacji pandemii jest niezwykle interesująca. Wyszło to także w moim badaniu, bowiem aż dwie trzecie ludzi uważa, że w sytuacji, gdy Polska otrzyma z UE miliardy złotych na walkę z koronawirusem, państwo nie powinno oczekiwać, że ludzie będą wpłacać pieniądze dla publicznych szpitali.
Ale wpłacamy…
Tak, bo, jak już mówiłem, ankietowani widzą, że państwo sobie nie radzi. I chcą włączyć się we wspólnotowy ruch pomocy. Jednak, mimo wszystko, budzi to mój sprzeciw. Rozumiem, że brakuje rąk do pracy i tysiące ludzi szyją maseczki, ale wpłacanie pieniędzy na szpitale w odpowiedzi na apele dyrektorów, opłacanie zakupu sprzętu przez organizacje pozarządowe – to upadek państwa w czasie, gdy jego siła potrzebna jest najbardziej.
Ma Pan jakieś przemyślenia związane z przyszłością? Czy to, że teraz niektórzy z nas sobie pomagają, zostawi jakiś trwały ślad?
Obawiam się, że jeśli chodzi o aktywność społeczną, po pandemii wszystko wróci do normy. Czyli pomagać będą głównie ci, którzy robili to już wcześniej. Być może znajdą nowe możliwości lub dalej będą angażować się w działania organizacji pozarządowych, z którymi związali się w trudnych czasach. Oczywiście będą i tacy, którzy dopiero teraz zaczęli wspierać innych, ale dało im to tyle satysfakcji, że zapragną kontynuacji. Nie sądzę jednak, by była to duża grupa. Myślę, że wrócimy do normy, którą jest niestety niskie zaangażowanie w działalność organizacji, często ograniczone do wsparcia raz w roku WOŚP oraz, ewentualnie, zrzutki na chore dziecko znajomych.
Nie wierzę w wielką zmianę głównie dlatego, że idą ciężkie czasy: bankructw firm, zwolnień pracowników, redukcji płac i dalszej degradacji usług publicznych, co uderzy szczególnie w osoby najmniej zamożne. Ludzie skupią się na sobie, na zapewnieniu bytu własnej rodzinie. Jeśli żywię jakąś nadzieję, to jest ona związana z odświeżeniem relacji sąsiedzkich, powstaniem lokalnych grup samopomocowych. W końcu znacznie łatwiej pomaga się komuś, kogo się osobiście zna. Tym bardziej powinniśmy się rozglądać wokół siebie i być wyczuleni na to, czy ktoś nie potrzebuje naszego wsparcia. Przecież my też możemy go wkrótce potrzebować.
Czytaj także: Koronaferie wkrótce się skończą - rozmowa z Grzegorzem Całkiem o badaniach przeprowadzonych po pierwszym tygodniu kwarantanny
Badanie zostało zrealizowano w dniach 27-31 marca 2020 r. metodą CAWI. Ankiety w internecie wypełniło 1711 osób. Wyniki nie mają charakteru reprezentatywnego.
Pytanie: Poniżej znajduje się lista różnych osób i instytucji. Proszę zaznaczyć te, które Pani/Pana zdaniem najbardziej ANGAŻUJĄ SIĘ w pomoc ludziom w czasie pandemii (proszę zaznaczyć maksymalnie 5 odpowiedzi).
Wyniki:
72,4% – zwykli ludzie
68,6% – organizacje pozarządowe, fundacje, stowarzyszenia ogólnopolskie (np. WOŚP, PAH)
57,2% – przyjaciele, znajomi, sąsiedzi
49,9% – służby państwowe (np. policja, straż pożarna)
46,9% – organizacje pozarządowe, fundacje, stowarzyszenia działające lokalnie
43,3% – rodzina
32,6% – firmy
28,4% – ludzie bogaci
26,2% – władze lokalne i ich agendy (np. ośrodek pomocy społecznej)
25,1% – instytucje międzynarodowe (np. Unia Europejska)
14,1% – rząd i jego agendy
9,9% – Kościół, organizacje kościelne
Pytanie: Poniżej znajduje się lista różnych osób i instytucji. Proszę zaznaczyć te, które Pani/Pana zdaniem najbardziej POWINNY pomagać ludziom w czasie pandemii (proszę zaznaczyć maksymalnie 5 odpowiedzi).
Wyniki:
86% – rząd i jego agendy
71,1% – służby państwowe (np. policja, straż pożarna)
69,6% – władze lokalne i ich agendy (np. ośrodek pomocy społecznej)
59,3% – Kościół, organizacje kościelne
58,3% – instytucje międzynarodowe (np. Unia Europejska)
30,9% – organizacje pozarządowe, fundacje, stowarzyszenia ogólnopolskie (np. WOŚP, PAH)
27,1% – organizacje pozarządowe, fundacje, stowarzyszenia działające lokalnie
21,2% – ludzie bogaci
20,5% – rodzina
19,8% – przyjaciele, znajomi, sąsiedzi
15,6% – zwykli ludzie
11,2% – firmy
Pytanie: Poniżej znajduje się kilka stwierdzeń. Proszę określić, na ile Pani/Pan zgadza się lub nie zgadza z nimi.
Wyniki:
Wspieranie lokalnych firm (np. przez zamawianie jedzenia z dowozem, zakup usług do realizacji w przyszłości) to dobry sposób, aby uchronić je przed bankructwem.
53,2% – zdecydowanie nie zgadzam się
35,2% – raczej nie zgadzam się
6,5% – nie mam zdania
2,7% – raczej się zgadzam
2,4% – zdecydowanie się zgadzam
Wszystkim firmom pomagającym dziś służbie zdrowia państwo powinno zwrócić koszty tej pomocy (nawet jeśli to miałoby być za trzy lud sześć miesięcy).
36,6% – zdecydowanie nie zgadzam się
24,1% – raczej nie zgadzam się
20,8% – nie mam zdania
12,6% – raczej się zgadzam
5,9% – zdecydowanie się zgadzam
Grzegorz Całek jest dyrektorem Instytutu Inicjatyw Pozarządowych, a także prezesem Polskiego Towarzystwa Zespołu Aspergera. Zajmuje się badaniem podmiotowości rodziców w polskiej szkole oraz niepełnosprawności.
Jędrzej Dudkiewicz jest stałym współpracownikiem portalu organizacji pozarządowych NGO.pl.","GRZEGORZ CAŁEK, JĘDRZEJ DUDKIEWICZ",16.04.2020,https://www.tygodnikpowszechny.pl/pomozmy-sobie-sami-163102
79,PAPIEŻ MUSI WIERZGNĄĆ,Buntowniczy i krytyczny wobec kapitalizmu Franciszek podzielił się swoją marką z najprężniejszymi i najbogatszymi tego świata. Czy to ma sens?,"Czy pamiętają Państwo „Lamparta” Tomasiego di Lampedusy? Ten klasyk XX-wiecznej literatury (sfilmowany przez Luchina Viscontiego w 1963 r.) opowiada o burzliwych przemianach politycznych i społecznych XIX-wiecznej Italii. Ale „Lampart” to również uniwersalna opowieść o tym, że uprzywilejowane elity nigdy tak po prostu się nie poddają. Nawet gdy nadciąga rewolucja, której nie mogą już w żaden sposób zapobiec. Wówczas zaczynają działać wedle zasady: „Wiele musi się zmienić, by wszystko pozostało tak, jak jest”.
Ten refren powtarza się w „Lamparcie” kilkakrotnie i jest wypowiadany przez różnych bohaterów powieści. Gdy książę Salina wyrzuca swojemu siostrzeńcowi, że ten, przechodząc na stronę rewolucjonistów Garibaldiego, zdradził swoją klasę, słyszy: „Jeśli nas tam nie będzie, oni ogłoszą republikę. Jeśli chcemy, by wszystko pozostało tak, jak jest, wszystko się musi zmienić. Rozumiesz?” (przeł. Zofia ­Ernstowa). Potem zaś spowiednik księcia, jezuita o. Pirrone, powiada tak: „Powiem wam od razu, w dwóch słowach, (...) nie było żadnej rewolucji i wszystko będzie tak, jak było przedtem”.
Krótko mówiąc: rewolucja rewolucją, zmiany zmianami, zamieszanie zamieszaniem. Najważniejsze, żeby końcowy efekt nie różnił się zasadniczo od punktu wyjścia. Dominujący mają zachować swoją pozycję oraz wpływy.
Ludzki kapitalizm
Papież Franciszek „udzielił błogosławieństwa” (to cytat z doniesień medialnych) grupie o nazwie Rada Inkluzywnego Kapitalizmu. Tę radę tworzy ponad sto bardzo bogatych firm, banków oraz funduszy inwestycyjnych. Dobijali się oni do wrót spiżowej bramy od paru lat. Pierwsze zapoznawcze spotkanie miało miejsce już w 2016 r.
Zrzeszone w Radzie instytucje kontrolują aktywa warte ok. 10,5 bln dolarów (roczne wydatki polskiego budżetu to ok. 1,5 proc. tej sumy) i mają ok. 200 mln pracowników w 163 krajach świata. Twarzą przedsięwzięcia jest baronessa Lynn Forester de Rothschild – trzecia żona sir Evelyna de Rothschilda. Ich wspólny holding inwestycyjny nazywa się E.L. Rothschild i ma w portfelu m.in. wydawcę tygodnika „The Economist” czy holding IHS (największego dostawcę infrastruktury telekomunikacji komórkowej w Afryce). Majątek netto tej gałęzi rodu Rotschildów szacuje się na 20 mld funtów.
Oprócz niej w Radzie znaleźć można prezesów lub wręcz właścicieli takich potęg współczesnego świata jak: Bank of America (drugiego co do wielkości banku w USA i ósmego banku na świecie) czy konsultingowego giganta EY (kiedyś Ernst&Young). Są nafciarze z BP, kosmetyczny potentat Estée Lauder, wielobranżowy konglomerat Johnson&Johnson, niemieccy farmaceutycy z firmy Merck, faktyczni monopoliści rynku kart kredytowych Visa i Mastercard, a także Salesforce z Doliny Krzemowej – jeden z największych dostarczycieli software’u z dziedziny tzw. chmury tele­informatycznej. Osobiste majątki członków Rady nierzadko liczone są nie w milionach, ale wręcz w miliardach dolarów.
Rada Inkluzywnego Kapitalizmu jest mocno powiązana ze środowiskiem forum ekonomicznego w Davos. A dyrektor generalny i „dusza Davos”, czyli niemiecki ekonomista Klaus Schwab, stał się nawet kimś w rodzaju głównego ideologa Rady. Podczas ostatniego forum Schwab zaprezentował zarysy swojego „wielkiego resetu” światowej ekonomii. Ma ona opierać się na trzech filarach. Po pierwsze, na wyższych podatkach dla najbogatszych. Po drugie, na obcięciu państwowego finansowania paliw kopalnych. Po trzecie, na wypracowaniu nowego podejścia do bardziej sprawiedliwego światowego handlu oraz poluzowania prawa patentowego.
Również w wypowiedziach innych członków Rady pełno jest wyrazów troski o stan światowej gospodarki. „Bóg nie stworzył korporacji. Korporacja to wytwór społeczny, którego celem jest ograniczenie odpowiedzialności udziałowców. Ale dlaczego społeczeństwo ma godzić się na takie ograniczenie odpowiedzialności, jeśli udziałowcy źle traktują swoich pracowników, trują swoich klientów albo niszczą środowisko naturalne?” – pytała retorycznie Rothschild, inaugurując inicjatywę.
Na stronie internetowej Rady można zobaczyć zobowiązania korporacji na rzecz nowego społecznego kontraktu. Są one najróżniejsze: najczęściej dotyczą klimatycznej neutralności i troski o różno­rodność rasową i genderową. Rzadziej – choć i to się zdarza – dotyczą spraw socjalno-bytowych, wsparcia dla projektów budownictwa mieszkaniowego albo lepszych płac. Wszystkie są oczywiście dobrowolne.
Papież Franciszek ma być tego procesu „duchowym przywódcą”, ale bez konkretnych kompetencji nadzorczych. Raczej jako dobra marka wzmacniająca całościowy przekaz Rady.
Buntownicza koszula
Można ulec pokusie i zakrzyknąć: nareszcie! Zwłaszcza że wiele mediów (po części – dodajmy to uczciwie – kontrolowanych przez holdingi reprezentowane w Radzie) pełnych jest słów głębokiego uznania dla „wielkiego resetu”. Bo oto ­establishment światowego kapitalizmu zapragnął się podzielić. Więcej nawet: bogaci są w tym obrazie wręcz wystylizowani na buntowników, którzy chcą rzucić wyzwanie „niesprawiedliwemu systemowi” i „wyzwaniom nowoczesności”. Dlatego w naturalny sposób muszą połączyć swoje siły z innym buntownikiem. Czyli właśnie z Franciszkiem. Duchownym, który przecież przyniósł ze sobą do Watykanu latyno­amerykańską perspektywę wielkich i utrzymujących się przez wiele dekad nierówności społecznych. Nierówności, które nakręcają niekończącą się spiralę biedy, przemocy, wykluczenia, wojny i niesprawiedliwości. Ale także perspektywę tzw. globalnego Południa. Czyli krajów, a nawet całych kontynentów, które cierpią z powodu strukturalnego wyzysku w relacjach z bogatym Zachodem.
Te perspektywy zaowocowały dwiema papieskimi encyklikami: „Laudato si” (2015) i „Fratelli tutti” (2020). A także wieloma mniejszymi interwencjami. Jak choćby w kwietniu 2020 r., gdy Franciszek wprost poparł koncepcję „powszechnej pensji podstawowej”. Oto więc buntownicy łączą siły z buntownikiem. Czy to nie wspaniałe? Któż może ruszyć z posad bryłę świata, jeśli nie taki tandem?
Problem polega na tym, że taki obraz nie bardzo pasuje do rzeczywistości. Problemów jest bowiem kilka. Pierwszy polega na tym, że ci, co przychodzą do Franciszka z projektem „wielkiego resetu”, nie są żadnymi buntownikami. Przeciwnie. Szczerze mówiąc, ich wiarygodność w obietnicy naprawienia gospodarki jest niezwykle niska. Mamy tutaj do czynienia z ludźmi oraz firmami, które bynajmniej nie urodziły się wczoraj. Większość z karier i olbrzymich pieniędzy została pomnożona właśnie na przestrzeni ostatnich 40 lat. A przecież nie był to ­abstrakcyjny czas, gdy nic się z gospodarką światową nie wydarzyło. Odwrotnie. To właśnie od połowy lat 70. XX wieku nierówności we wszystkich zachodnich społeczeństwach rosną i rosną, osiągając już poziomy ­XIX-wieczne.
Strażak podpalacz
Kto nie wierzy, niech zajrzy do (aktualizowanych) danych dostarczanych przez twórców World Inequality Database: ekonomistów Thomasa Piketty’ego, ­Emmanuela Saeza, Gabriela Zucmana i Facunda Alvareda. Dowie się wówczas np., że w roku 2020 na świecie było prawie 220 miliarderów. A ich liczba uległa podwojeniu w ciągu dekady. Ci miliarderzy mają zaś więcej majątku niż w sumie 4,6 miliarda ludzi na Ziemi. 22 najbogatszych mężczyzn świata posiada więcej niż wszystkie kobiety Afryki. Gdyby każdy z nich mógł usiąść na pliku banknotów studolarowych, które posiada, to znalazłby się… w przestrzeni kosmicznej. Podczas gdy większość ludzi ledwie odrywałoby się od podłogi.
Ważne jednak, że obecne nierówności są efektem konkretnych decyzji politycznych i ekonomicznych, które składają się na triumf systemu zwanego neoliberalizmem. Nie jest on – wbrew temu, co powiadają prześmiewcy – jakimś niedefiniowalnym zaklęciem, tylko precyzyjnym opisem procesu zmiany polityczno-ekonomicznego status quo. Jego kolejne etapy to najpierw (lata 80. i 90. XX w.) ograniczenie wpływu państw i rządów na gospodarkę i zastąpienie państwa (działającego w interesie wspólnoty) prywatnymi (działającymi w interesie swoich właścicieli) podmiotami gospodarczymi. Potem (po roku 2000) umożliwienie prywatnym podmiotom osiągnięcie pozycji monopolistycznej na wielu rynkach towarów i usług, co pozwoliło im na eliminację konkurencji i akumulację zysków. Mniej więcej w tym samym czasie (lata 90.) model ten został rozszerzony na cały świat w ramach procesów globalizacji.
Przykładem (aktualnym) może być tutaj działanie tzw. sektora Big Pharma – wielkich firm farmaceutycznych, które były jednym z głównych architektów systemu TRIPS, czyli Porozumienia w sprawie Handlowych Aspektów Praw Własności Intelektualnej, wprowadzonego w życie w ramach reżimu Światowej Organizacji Handlu (rok 1995). Jednocześnie ograniczona została siła przetargowa pracowników – głównie poprzez niszczenie związków zawodowych, ignorowanie praw pracowniczych oraz wycofywanie się państw z zadania zapewnienia w kraju tzw. pełnego zatrudnienia.
W tych warunkach, gdy produktywność gospodarki rosła, a płace spadały (lub stały w miejscu), oznaczało to nieuchronnie, że zyski trafiać musiały do biznesu lub wprost do najbogatszych, siedzących na końcu łańcucha tworzenia wartości dodanej. A ponieważ działo się to w warunkach stale spadających krańcowych stawek podatkowych (czyli danin płaconych przez najzamożniejszych), to pieniądze te nie trafiały na inwestycje, lecz były (i są nadal) bunkrowane przez najbogatszych w rajach podatkowych. Ile tam jest? Trudno powiedzieć. Szacunki wahają się między 8 a 35 bln dolarów. To są sumy niewyobrażalne.
I tak wracamy do reprezentowanych w Radzie firm. Oni wszyscy: Big Pharma, Big Finance, Big Tech, wielkie sieci sprzedaży. Wszyscy siedzieli na samym końcu tej rury wysysającej pieniądze od zwykłych, ciężko pracujących ludzi. I to u nich te pieniądze lądowały. Czy teraz będą najlepszymi architektami tego nowego społecznego kontraktu i „wielkiego resetu”? Czy nie mamy tu przypadkiem do czynienia ze strażakiem bohatersko gaszącym wywołane przez siebie pożary?
Kieszenie bogatych
Oczywiście ktoś może powiedzieć, że lepiej późno niż wcale. I że warto skorzystać z koniunktury i brać od bogatych, póki chcą się dzielić. Ale to nie do końca tak. Historia gospodarcza świata uczy raczej, że jedyne momenty, gdy udaje się zresetować system i wyrównać nierówności, przychodzą wtedy, gdy bogaci… nie mają wyjścia. Bo przychodzi potężniejsza od nich siła, zagrożenie, że stracą wszystko. Dopiero wtedy oddają cokolwiek. Dobrze można to pokazać na przykładzie historii podatków. Przez całe wieki fiskalne daniny od bogatych nie istniały. Było wręcz odwrotnie – to podatek był źródłem dochodu dla bogatych (magnateria, Kościół), którzy pobierali go w imieniu monarchy. Płaciły zaś szaraczki, co często było powodem do buntu.
Bardziej trwały wyłom wobec tej zasady uczyniła dopiero rewolucja francuska, ustanawiając kilka pionierskich sposobów opodatkowania bogactwa: podatki od własności ziemskiej, od wykonywanych (prestiżowych) zawodów, od rynkowej wartości wynajmowanych nieruchomości oraz od nieruchomości rezydencyjnych (to ten liczony od liczby okien czy drzwi). Po upadku rewolucji i restauracji wpływów ancien regime’u przestały one jednak odgrywać większe znaczenie praktyczne. W tym samym czasie samoregulacji bogatych (via kontrolowany przez nich parlament) próbowała Wielka Brytania. Efekt? Aż do końca stulecia w najbogatszym państwie ówczesnego świata podatek nie przekraczał nigdy 5 proc. A momentami spadał do 1 proc.
Sytuacja zaczęła zmieniać się dopiero w XX wieku. Dlaczego? Zadecydowały dwa czynniki. Po pierwsze konieczność powszechnej mobilizacji w wojnach światowych. Ekonomiści David Stasavage i Kenneth Scheve nazywają to ­conscription of wealth – czyli „wzięciem bogactwa w kamasze”. Po roku 1918 w wielu krajach podatki szły dalej w górę. Dlaczego? Tu dochodzimy do drugiego czynnika, czyli strachu przed rewoltą społeczną własnych obywateli. Przypomnieć trzeba, że od roku 1917 w Rosji rządzili już bolszewicy. A niewiele brakowało, by dwa lata później rewolucja socjalistyczna powiodła się w Niemczech czy Austro-Węgrzech. W obawie przed gniewem ludu bogaci zgodzili się na niespotykane wcześniej sięgnięcie do ich kieszeni. Wojenna dogrywka z lat 1939-45 wywindowała stawki podatkowe dla najbogatszych do rekordowych wielkości. Wysokie podatki na Zachodzie utrzymywała potem przez kolejne lata groźba zimnej wojny. Nieprzypadkowo dopiero gdy zagrożenie komunizmem zaczęło znikać (lata 80.), podatki poszły w dół. I są tam do dziś.
Ostatnio w niektórych ekonomicznych kręgach karierę zaczęło robić pojęcie „abolicji bogactwa”. Albo „uczynienie bogatych zbędnymi” – według propagatorki takich rozwiązań, amerykańskiej ekonomistki Pavliny Tchernevej. Jej zdaniem „to iluzja, że społeczeństwo potrzebuje bogatych, by zapłacili za socjalne fanaberie biednych”. Dlatego szkoła myślenia o gospodarce, z której wywodzi się Tcherneva, to tzw. nowa polityka pieniężna (angielski skrót to MMT – od modern monetary theory). Postuluje ona, by odzyskać dla demokratycznych polityków możliwość bardziej odważnego niż dziś finansowania najpotrzebniejszych usług publicznych. Głównie poprzez odejście od zbyt wyśrubowanych limitów zadłużenia publicznego. Koniecznie połączoną z aktywną rolą banku centralnego, który powinien w razie potrzeby pomagać swojemu własnemu rządowi, by nie wpadł w spiralę zadłużenia w walucie obcej.
Tcherneva i MMT powiadają: wtedy nie będzie sensu prosić bogatych, by podzielili się majątkiem. Nie chcą się dzielić? Trudno. Zostawimy im majątki, będą tylko bezwartościowymi symbolami statusu. Zwietrzałą iluzją władzy, której już nie ma.
Watykański listek figowy
Postawmy teraz obok siebie te dwie wizje: z jednej strony uczynienie nadmiernego bogactwa zbędnym. Z drugiej połóżmy propozycje samoregulacji bogactwa na warunkach ustanowionych przez najbogatszych, z którą de facto przychodzi Rada. Która z nich jest bliższa duchowemu przesłaniu papieża Franciszka z jego encyklik? Aż głupio pytać, prawda?
Dlatego trudno zrozumieć łaskawość, z jaką o pomysłach Rady Inkluzywnego Kapitalizmu wypowiada się ghanijski kardynał Peter Turkson, który reprezentuje papieża w relacjach z Radą. W opublikowanej w lutym rozmowie z konserwatywnym amerykańskim „National ­Catholic Register” Turkson mówi o tym, że dla ratowania świata warto sprzymierzyć się z każdym. Choćby i ze środowiskiem multimiliarderów z Davos.
Podobną linię argumentacji zauważyłem, gdy miałem okazję rozmawiać z siostrą Alessandrą Smerilli, koordynatorką „Taskforce Economia” Komisji Watykańskiej ds. COVID-19, powołanej przez Franciszka w marcu 2020 r. Albo z papieskim doradcą ds. ekonomicznych Luigino Brunim (zob. powszech.net/bruni). Obie rozmowy odbyły się pod koniec 2019 r., lecz plany powołania Rady Inkluzywnego Kapitalizmu były już wtedy szeroko omawiane. Wyłaniające się z tych wypowiedzi podejście Watykanu opiera się na założeniu, że oto nareszcie te wszystkie wielkie korporacje chcą Stolicy Apostolskiej słuchać. Należy więc tę szansę wykorzystać.
Takie stawianie sprawy niesie ze sobą jednak poważne zagrożenie. Buntowniczy i krytyczny wobec kapitalizmu brand papieża Franciszka zostanie wykorzystany niczym detergent. Do resetu odpowiedzialności za stan społecznego rozkładu, w jakim znalazły się światowe społeczeństwa. Będzie z tego dużo pięknych zdjęć dla działów CSR (angielski skrót od terminu „społeczna odpowiedzialność biznesu”) i PR w globalnych korporacjach. Wedle zasady: zmieniło się wszystko, żeby wszystko mogło pozostać tak, jak było.
Aby temu zapobiec, Franciszek powinien wierzgnąć. I to mocno! Dużo bardziej wyraziście przedstawiając to, czego się Watykan po współpracy z Radą spodziewa. Albo jakie konkretne warunki (prócz ich luźnego zobowiązania do samo­regulacji czy naskórkowych korekt) stawia bogaczom w ich wizji naprawy świata. Jeśli Watykan tego nie zrobi, to może utracić coś bardzo cennego. Żywe przekonanie, że franciszkowy Kościół jest po stronie pokonanych, jak w Ewangelii. ©℗",RAFAŁ WOŚ,08.03.2021,https://www.tygodnikpowszechny.pl/papiez-musi-wierzgnac-166742
80,NOWY ZASIĘG KOŚCIOŁA,"Pandemia przynajmniej na chwilę przygasła, a Kościół katolicki wraca do funkcjonowania bez sanitarnych obostrzeń. Czy zmieni się na lepsze?","Trzy tygodnie temu procesja Bo­żego ­Ciała w parafii św. Mikołaja w Gdyni była dla proboszcza Jacka Sochy oznaką przełomu. Było na niej ponad tysiąc osób – mniej więcej połowa z tych, którzy chodzili przed pandemią. Maszerowali z bębnami i gitarami, na znak pokoju mogli się do siebie uśmiechnąć – na świeżym powietrzu nie mieli maseczek. Ksiądz Socha poczuł wtedy, że wszystko wraca do normalności.
Teraz już wie: do kościoła nie wrócą wszyscy. Półtora miesiąca temu doliczył się na mszach jednej trzeciej osób, które wcześniej praktykowały. W niedzielę 20 czerwca – pierwszą, gdy nie obowiązywała dyspensa od osobistego uczestnictwa w mszy – frekwencja była niezła, ale jest za wcześnie, aby powiedzieć, ile osób rzeczywiście wróci do kościoła.
Powrót, nie powrót
Gdyński proboszcz mówi, że to okazja do przemyśleń: – Na ile przed pandemią byliśmy wspólnotą, która oferowała takie doświadczenie wiary, za którym ludzie będą tęsknić? – zastanawia się głośno.
W trakcie lockdownu parafia mogła funkcjonować dzięki ofiarności wiernych. Ksiądz Socha liczy, że z tacy, tak jak to było przed pandemią, znów zostanie „górka”. I że umożliwi to na nowo organizację rekolekcji czy wyjazdów grup modlitewnych. A także działalność parafialnej spółdzielni socjalnej, która pomaga znaleźć pracę osobom zagrożonym wykluczeniem społecznym. – Bez tego wszystkiego nie przekażemy wiary – tłumaczy proboszcz.
Co zostanie po trzech falach pandemii? W ostatnich miesiącach grupę dzieci przygotowujących się do pierwszej komunii podzielono na mniejsze – to rozwiązanie, które parafia utrzyma. Ks. Grzegorz Malinowski, odpowiedzialny za przygotowanie do bierzmowania, mówi jednak: – Dla większości młodych pandemia nic nie zmieniła. Ich i tak nie było w kościele. Być może proces, który obserwuję od lat, przyspieszył. To wszystko.
Niektórzy uczestniczyli w spotkaniach online, inni tylko się logowali. Fikcją okazała się comiesięczna spowiedź. Ksiądz Malinowski wie, że dla niektórych z jego podopiecznych był to trudny czas: w konfesjonale tłumaczył, że myśli samobójcze to nie grzech, tylko powód, żeby pójść do psychologa. Żałuje straconej okazji na nawiązanie relacji z nastolatkami, bo większość spotkań odbył w maseczkach albo wirtualnie. „Nie poznam was z twarzy na ulicy”, powiedział kiedyś do nich.
Teraz będzie wychodził na zewnątrz, wyciągał rękę, „walczył” o każdego. Mówi, że go to nie przeraża. Dlaczego? „Gdzie dwóch albo trzech gromadzi się w Moje imię, tam jestem pośród nich” – w trakcie izolacji zrozumiał znaczenie tych słów.
Po staremu?
Z tyłu widoczny las głów, po prawej stronie niemała kolejka chętnych do spowiedzi, w prezbiterium mnisi siedzący w stallach, bez maseczek – ot, kolejna niedzielna msza w kościele pod wezwaniem świętych Apostołów Piotra i Pawła w opactwie benedyktynów w Tyńcu, na zachodnich przedmieściach Krakowa. Wrażenie normalności potęguje liczba samochodów stłoczonych na przyklasztornym parkingu – to też nowość po ostatnim roku.
Jest niedziela, 20 czerwca. Wedle opata, ojca Szymona Hiżyckiego, fre­kwencja na Eucharystii z pewnością zaczyna przypominać dawne czasy. – Dziś była mniej więcej dwukrotnie wyższa niż przed tygodniem – mówi.
– Zwiększony udział wiernych w niedzielnej mszy obserwujemy już od początku czerwca – dodaje brat Grzegorz Hawryłeczko, rzecznik prasowy opactwa w Tyńcu. – Po porównaniu trzech pierwszych tygodni czerwca z okresem przed pandemią widać, że liczba uczestniczących w liturgii nie odbiega od tego, co zwykliśmy widzieć w przeszłości. A przychody z tacy są nawet wyższe.
Także Dom Gości w Tyńcu wraca do normalności. – W ostatnich miesiącach liczba i sposób przyjmowania gości zależały od aktualnie obowiązujących obostrzeń – tłumaczy rzecznik. – Bywały także okresy, gdy nasz dom był zupełnie zamknięty. Traktujemy jego prowadzenie jako część charyzmatu benedyktyńskiego, angażowaliśmy się więc z całych sił w przyjmowanie gości, w taki sposób, jaki w danym okresie był możliwy.
Setki mszy
Na początku czerwca rząd, przychylając się do apeli biskupów, zdecydował o poluzowaniu obostrzeń dotyczących liczby uczestników nabożeństw w kościołach. Od niedzieli 27 czerwca limit wynosi 75 proc. miejsc w danym kościele, ale nie wlicza się do niego osób zaszczepionych. W praktyce oznacza to, że kościoły już legalnie mogą być pełne. Zniesienie przez episkopat dyspensy od uczestnictwa w niedzielnej mszy, która obowiązywała od prawie roku, to moment symboliczny – próba powrotu do zwykłego, przedpandemicznego funkcjonowania Kościoła.
Z wielu badań socjologicznych wynika, że uczestnictwo w nabożeństwach w świątyniach jest zwykle dla wierzących Polaków ważniejszym wyrazem wiary niż indywidualna modlitwa albo inne formy aktywności religijnej (czytanie Biblii, zaangażowanie w ruch religijny itp.). Pandemia radykalnie ograniczyła tę możliwość.
Już na początku lockdownu, w maju 2020 r., ok. 40 proc. parafii prowadziło transmisję mszy w internecie. To całkiem sporo, choćby biorąc pod uwagę często zaniedbywane wcześniej parafialne strony internetowe.
Jak ta liczba wyglądała później, dokładnie nie wiemy – danych jeszcze nie ma – ale przez ostatni rok właściwie co niedzielę można było łatwo trafić (np. dzięki szybko powstałej wyszukiwarce nabożeństw online) na kilkaset mszy z co najmniej kilkudziesięciu kościołów. Zarówno z największych ­sanktuariów, jak Jasna Góra czy Łagiewniki, przez kościoły prężnych duszpastersko zakonów – jezuitów, dominikanów czy benedyktynów z Tyńca – po najmniejsze parafie.
Rozmowy nad tacą
Internetowe duszpasterstwo nie ograniczało się do mszy – zwłaszcza tam, gdzie i przed pandemią byli aktywni księża czy zaangażowani świeccy.
Przykład? Wrocławscy dominikanie zorganizowali internetowe spotkania biblijne, formacyjne, teologiczne, kursy przedmałżeńskie oraz przygotowania do bierzmowania. Uczestniczyli w nich katolicy z całej Polski. Przez pewien czas zakonnicy prowadzili także indywidualne rozmowy online, by towarzyszyć duchowo ludziom w trudnej sytuacji – okazało się jednak, że ci woleli bezpośrednie spotkania w reżimie sanitarnym.
Jak mówi o. Andrzej Kuśmierski, ludzie są stęsknieni bezpośredniego kontaktu: – Z drugiej strony wielu wiernych spoza Wrocławia chce nadal uczestniczyć w naszych spotkaniach. Na razie będziemy przyglądać się sytuacji – czas wakacji jest trochę inny – trwałe decyzje podejmiemy jesienią. Na pewno będą jakieś spotkania w formie hybrydowej, zostawimy też transmisję mszy, choć jednej dziennie, bo prosi nas o to wielu ludzi – zapowiada dominikanin.
Czy nie przeszkodzi to wiernym przychodzić do kościoła?
– Niekoniecznie. Już w ostatnich tygodniach frekwencja zbliżała się do tej sprzed pandemii – mówi o. Kuśmierski. – Zresztą poza internetem nauczyliśmy się też innych rzeczy. Na przykład ze względów sanitarnych zbieraliśmy na tacę nie w kościele, lecz po mszy, na zewnątrz. I okazało się, że to znakomita okazja do spotkań oraz rozmów z ludźmi. Więc taka taca już zostanie.
O chęci do spotkań bezpośrednich mówi też mieszkający w Łodzi prof. Marek Kita ze wspólnoty Chemin Neuf. Zastrzega jednak: – Dzięki połączeniom online odkryliśmy nowe możliwości, z których dobrze będzie nie rezygnować. Na przykład w niedawnym dniu formacji ekumenicznej mogliśmy się połączyć z ks. Tomášem Halíkiem, który nie musiał wybierać między przemawianiem do nas a prowadzeniem dnia skupienia w Czechach.
Ks. Grzegorz Strzelczyk, proboszcz w Tychach: Parafialna grupa na Facebooku liczy teraz więcej ludzi niż chodzących do kościoła. To znaczy, że niektórzy z zewnątrz podglądają życie wspólnoty. Jeśli korzystają z naszej pracy – cieszę się.
  To jedna z kościelnych lekcji z pandemii – przy pomocy internetowych komunikatorów można prowadzić wiele wspólnotowych form życia religijnego: rekolekcje ignacjańskie (z indywidualnym towarzyszeniem duchowym), dni skupienia, spotkania medytacyjne. Robili tak m.in. jezuici, wspólnota Chemin Neuf czy Ruch Odnowy Kontemplacyjnej. Co więcej, miały one często wielokrotnie większą liczbę uczestników niż rekolekcje stacjonarne. Zamiast kilkudziesięciu – dwustu, trzystu.
– Spotkałem wiele osób, które przez lata nie mogły przyjechać na rekolekcje – mówi prowadzący wirtualne dni skupienia jezuita Dariusz Piórkowski. – Nie dlatego, że nie chciały, ale z powodu choroby, sytuacji rodzinnej albo tego, że np. wyemigrowały do Norwegii. Na pewno będę kontynuował takie internetowe dni skupienia.
Relacje i zasięgi
Katarzyna Pszczółka z krakowskiej wspólnoty Głos na Pustyni podkreśla, że spotkania online umożliwiły dotarcie do ludzi, którzy nigdy by nie przyszli na spotkanie modlitewne, spory zaś wysiłek, jakiego wymagało przygotowanie działań w sieci, scementował ludzi, którzy już wcześniej znali się ze wspólnoty.
– Gdy możliwości spotkań były tak ograniczone, pandemia pozwoliła nam głębiej odkryć wartość relacji, poczucia przynależności i konkretnych gestów, gdy np. komuś na kwarantannie robiliśmy zakupy albo wysyłaliśmy paczkę osobie w izolacji. Dostawaliśmy też wiele maili od ludzi, którzy tego nie mają, i wyraźniej uświadomili sobie, jak im tego brakuje – mówi Pszczółka.
Z kolei w archidiecezji katowickiej Centrum Duchowości Ruchu „Światło-Życie”, oprócz spotkań formacyjnych, od kilku lat organizowało comiesięczne Tyskie Wieczory Uwielbienia. Przed lockdownem na spotkania przyjeżdżało średnio ok. 2 tys. osób, głównie z aglomeracji śląskiej. Podczas pandemii uruchomiono streaming i uczestnictwo wzrosło do 30 tys. osób.
– Oczywiście – mówi jeden z liderów ruchu Aleksander Bańka – nie wiemy, ilu z tych ludzi głęboko się modliło, a ilu oglądało spotkanie sprzątając mieszkanie. Ale mamy sygnały z całej Polski, a nawet z zagranicy, że nasza transmisja umożliwiała głębokie przeżycie duchowe. Wiemy też, że duży zasięg, jaki osiągnęliśmy, sprawił, że wiele podobnych grup chce po powrocie do spotkań u siebie, na miejscu, przejąć wiele elementów naszego sposobu modlitwy. Po pandemii transmisje zostaną.
Słowa Bańki ilustrują kolejną zmianę: jednym z najważniejszych efektów przeniesienia duszpasterstwa do internetu będzie zwiększone oddziaływanie „silnych” ośrodków na to, co będzie działo się w parafiach w mniejszych miejscowościach. Chodzi tu np. o wpływ na indywidualną duchowość ludzi, którzy dotąd nie mieli możliwości wyjechać na zamknięte rekolekcje – a teraz przeżyli je u siebie w domu. Ale również o sposób funkcjonowania grup modlitewnych, które będą przejmować metody podpatrzone w sieci.
Pozostaje pytanie: czy pandemia wpłynie na jakość kaznodziejstwa? Są powody do ostrożnego optymizmu. Transmisje mszy celebrowanych przez znanych z dobrych homilii dominikanów z klasztoru w Łodzi miały nawet 30 tys. wyświetleń. Wielkanocna liturgia Triduum Paschalnego – powyżej 50 tys. Być może ludzie „osłuchani” z dobrym kaznodziejstwem będą teraz stawiać większe wymagania swoim duszpasterzom, a dostępność lepszych wzorców (duża część homilii pozostanie w sieci) pozwoli księżom ulepszyć kaznodziejski warsztat.
Na wielkim osiedlu…
W pierwszą niedzielę po zniesieniu dyspensy ks. Kazimierz Wyrwa, proboszcz liczącej 12 tys. stałych mieszkańców parafii Zesłania Ducha Świętego na osiedlu Ruczaj w Krakowie, szacuje, że na dwóch porannych mszach frekwencja niemal wróciła do stanu sprzed pandemii. – Ale na tych późniejszych ludzi było coraz mniej – mówi.

Kościół pw. Zesłania Ducha Świętego, Kraków-Ruczaj, 20 czerwca 2021 r. Fot. ARTUR SPORNIAK
Dobrze to widać z balkonu kościoła podczas odprawianej w południe Eucharystii – jedynie co trzecie miejsce było zajęte. I to nawet gdyby doliczyć sporo osób, które w nabożeństwie uczestniczyły na zewnątrz, gdzie gdy zrobiło się cieplej, wyniesiono ławki. W sumie zajęta była co najwyżej połowa miejsc siedzących. Przed pandemią na tej mszy część ludzi musiała stać.
Również taca nie wróciła do stanu z początku 2020 r. Proboszcz szacuje, że zbiera się teraz ok. 70-80 proc. ówczesnej kwoty. Ale bywały miesiące chudsze – ze spadkiem do 25 proc.
Podczas pandemii spowiedź odbywa się w kaplicy. Wierni wchodzą pojedynczo, klękają na klęczniku w dość dużej odległości od siedzącego bokiem spowiednika. – Na razie to rozwiązanie zachowamy – zapowiada ks. Wyrwa, choć jednocześnie przyznaje, że zdarzały się osoby, które nie chciały się spowiadać w kaplicy i prosiły o spowiedź w konfesjonale. Pozostanie też – przynamniej przez pewien czas – transmisja mszy w internecie. Pytany o przemyślenia związane z pandemią, proboszcz bez zastanowienia mówi: – Pierwsze komunie trzeba robić w mniejszych grupach – dla każdej klasy osobno, a nie tak jak wcześniej, dla całej szkoły. Taka bardziej kameralna pierwsza komunia przeżywana jest bardziej pobożnie i bez tego całego rejwachu. W obsługę liturgiczną angażują się rodzice, nie dzieci.
Zdaniem ks. Wyrwy, nie warto zmieniać formy kolędy, czyli wizyt duszpasterzy w domach parafian. Wadą organizowanych podczas pandemii mszy dla poszczególnych bloków była anonimowość uczestników. Z tego samego powodu proboszcz z krakowskiego osiedla nie sądzi, by bezpośrednie spotkania zostały zastąpione zajęciami online albo formą hybrydową.
…i w małej wsi
Jest też inna rzeczywistość. W parafii Koszarawa na Żywiecczyźnie (woj. śląskie) po zniesieniu ograniczeń zmieni się niewiele. Co zostanie? – Na razie transmisje mszy w internecie – mówi proboszcz ks. Krzysztof Kozieł. – Z myślą o chorych – dopowiada po chwili.
Tę niewielką, liczącą ok. 2100 wiernych beskidzką parafię covid dotknął podobnie jak sąsiednie – w minionym roku zmarło tu 40 osób, o jedną czwartą więcej niż w latach poprzednich.
Na początku wytyczne w sprawie zasad przychodziły z kurii, ale proboszcz mówi, że weryfikowała je praktyka: – W pierwszych tygodniach ludzie przyjęli ograniczenia z pokorą. Potem pytali: „Skoro możemy chodzić do sklepu, to czemu nie do kościoła?”. I myśmy kościoła nie zamknęli.
Ks. Kozieł umieścił przed wejściem informację, że w środku może być tylko 30 osób. Mówi, że tłumaczył parafianom sens ograniczeń: – Dyspensa dotyczyła uczestnictwa w mszy świętej w kościele. Nie było dyspensy od piątego przykazania: „nie zabijaj”. Dlatego, powtarzałem, musimy słuchać lekarzy, naukowców. Ale przecież ludzi z kościoła wyrzucać nie będę.
W podobnej jak parafia w Koszarawie sytuacji – formalnego przestrzegania ograniczeń, lecz w praktyce funkcjonowania z niewielkimi tylko zmianami – były inne lokalne wspólnoty. Realnie, być może, większość mniejszych parafii w kraju. To sprawiło, że niedziela 20 czerwca nie różniła się w nich od poprzednich.
– Ludzie wracali do kościoła już od wiosny – mówi ks. Kozieł. – Nie mogli się doczekać. Nawet w czasie największych ograniczeń, gdy na mszy mogła przebywać tylko rodzina, która zamówiła intencję, mieliśmy tu taką, która co tydzień podjeżdżała na parking, słuchała nabożeństwa przez internet, a gdy kościół robił się pusty, wchodziła przyjąć komunię.
Zdaniem proboszcza, finansowo parafia nie odczuła minionego roku. – Ofiarność ludzi jest wystarczająca, nie mam obaw o przyszłość. Prace remontowe prowadziliśmy zgodnie z planem. Co się zmieni tego lata? Myślę, że ludzie zaczęli bardziej się otwierać na innych. Zwłaszcza teraz, gdy wiedzą, że już wolno – od­powiada.
Co dalej
Jest więc, jak widać, różnie. Z podróży po parafiach i wspólnotach w całej Polsce trudno wyprowadzić jednoznaczne wnioski. Są miejsca, w których pandemia – wbrew pierwszym intuicjom – zaznaczyła się w niewielkim stopniu. Dla innych była okresem kolosalnej zmiany, która zostanie na długo.
Jednak niemal we wszystkich głosach ludzi z tych kościelnych środowisk, które na poważnie wzięły sanitarne ograniczenia, ale także intensywnie rozwinęły działalność w internecie, da się wyczuć napięcie. Oto bowiem, z jednej strony, obecność w przestrzeni wirtualnej stworzyła okazję do nawiązania kontaktu z ludźmi, z którymi fizyczne spotkanie było dotąd trudne lub wręcz niemożliwe. A że był to kontakt na egzystencjalnie głębokim poziomie, pojawiły się nierzadko realne i bliskie – choć wirtualne i zdalne – więzi. Prawdziwa wspólnota niezależna od przestrzennego dystansu.
Z drugiej zaś strony sanitarny dystans społeczny wyostrzył świadomość, jak bardzo jesteśmy – my, ludzie – cieleśni. Jak bardzo potrzebujemy fizycznego, bezpośredniego spotkania oraz jak wybrakowane bywają nowoczesne środki zdalnej komunikacji.
Na koniec pojawia się więc fundamentalne pytanie o naturę międzyludzkiej wspólnoty. W kontekście religijnym dochodzą inne podstawowe dla chrześcijaństwa kwestie: jakie są warunki uczestnictwa w sakramentach? Czy potrzebna jest do tego fizyczna obecność? Jaka jest właściwa struktura kościelnej wspólnoty? Czy musi być lokalna? Czy możliwe byłyby parafie wirtualne?
Są też pytania konkretne: jak nie zerwać więzi zawiązanych i utrzymywanych przez internet, a jednocześnie zaspokoić tęsknotę za spotkaniem na bliżej niż kilka metrów, z możliwością dotyku, dzielenia wspólnej przestrzeni?
Od żadnego z tych pytań polski Kościół już nie ucieknie. ©℗
Współpraca: Marcin Choduń (Tyniec), Jan Rybicki (Gdynia), Artur Sporniak (Kraków), Marcin Żyła (Koszarawa)",PIOTR SIKORA,28.06.2021,https://www.tygodnikpowszechny.pl/nowy-zasieg-kosciola-168195
81,KACZYŃSKI PROWOKUJE DO PRZEMOCY,Ustawienie sobie przeciwników jako „wulgarnych nihilistów” gotowych bezcześcić ołtarze jest dla PiS wygodne. A do tego bicie i aresztowania będzie można teraz łatwo przedstawić jako troskę o zdrowie publiczne.,"Po niedoróbkach technicznych można poznać, ze wczorajsze nagranie przemówienia Jarosława Kaczyńskiego zostało zrobione na łapu-capu. Gdyby nie to, można by przypuszczać, że prezes PiS realizuje starannie obmyślone i przygotowane uprzednio stopnie eskalacji przemocy. Ale to nieprawda. Wczorajszy ruch był wykonany żywiołowo – bowiem żywiołem Kaczyńskiego są konflikt i wojna.
Władza próbuje sprawić przeniesienie społecznego gniewu na Kościół i, niestety, jesteśmy u progu pojawienia się przemocy. Paternalistyczne połajanki, mniej niż zero zrozumienia dla racji stojących za gniewem po wyroku TK, groźby, pompatyczne wezwania do obrony narodu przed zagładą – trudno uwierzyć, ze prezes i ludzie, którzy pomogli mu sklecić to przemówienie, nie wiedzą, że taki gest tylko podsyci dalsze demonstracje.
Czytaj także: Zuzanna Radzik: Ciężary ponad miarę
Odtąd członkowie partii oraz ci, którzy ją wspierają, mają bronić Kościoła. Czyżby wicepremier odpowiedzialny za policję wątpił, że podległe mu siły potrafią chronić bezpieczeństwo sprawowania kultu i fizyczną integralność świątyń? Gdyby oczywiście w ogóle była taka potrzeba – chyba że nalepienie ulotek na drzwiach kościoła lub obraźliwy napis sprejem uznamy za coś, co zagraża wiernym w stopniu, który domaga się siłowej interwencji. Nie. Rzecz w tym, że protesty stały się w tym samym stopniu antyrządowe, co antyklerykalne. W miastach i miasteczkach obowiązkowym punktem jest zapalenie zniczy pod lokalną siedzibą partii, a niekoniecznie pod kurią czy katedrą. Dlatego ustawienie sobie przeciwników jako „wulgarnych nihilistów” gotowych bezcześcić ołtarze jest wygodnym sposobem na odwrócenie uwagi od tego, kto użył zamrożonego od lat tematu aborcji. Próba sprowokowania przemocy (a nie, jak dotąd, tylko słownej agresji) wobec Kościoła to sposób na odcięcie ludzi stojących od sześciu dni na ulicach od szerszego społecznego zaplecza.
Jest to sprytna pułapka, bo nikt nie przekona młodszych demonstrantów, żeby schowali hasła antyreligijne w imię klarowności politycznego przekazu – dlatego, że ten przekaz, o ile jest polityczny, o tyle dotyczy także przemożnej roli Kościoła instytucjonalnego w zarządzaniu polską codziennością. Pokoleniu wychowanemu w epoce sojuszu tronu z ołtarzem, gdzie pierwszy napotkany ksiądz to katecheta będący ogniwem opresji szkolnej, państwo i Kościół mieszają się w ogólnym odruchu złości. Kaczyński w ten sposób zastawia też pułapkę na ludzi Kościoła, bo podsycając w nich poczucie zagrożenia, zaprasza ich do swojej oblężonej twierdzy, wciąga za kordon już nawet nie policji, a skrzykniętych naprędce tituszek. Inna sprawa, że część ludzi Kościoła zachowuje się tak, jakby marzyła, żeby za ten kordon wskoczyć i już tam na zawsze zostać, nie oglądając się na wiernych. 
Czytaj także: Andrzej Stankiewicz: Do czego jeszcze wykorzystać pandemię
Druga pułapka, z której nie widać innego wyjścia niż eskalacja przemocy, wynika wprost z sytuacji epidemicznej. Zakaz zgromadzeń ma swoje racje sanitarne, które nie są ani rządowe, ani antyrządowe. Przez kilka dni władze raczej tolerowały zgromadzenia, które na pewno są sytuacją zdrowotnie ryzykowną, chociaż nic nie daje prawa prezesowi do kategorycznego mówienia, że „będą z całą pewnością kosztowały życie wielu ludzi”. Być może teraz, jeśli dynamika nie spadnie samoistnie (a władza robi wszystko, żeby nie spadła – nie miejsce tu na wyliczanie prowokacyjnych gestów, ale wspomnijmy choćby utożsamienie przez wicemarszałka Terleckiego znaku błyskawicy z symbolem SS), PiS zacznie rozbijać demonstracje. Słowa „ci, którzy do nich wzywają, ale także i ci, którzy w nich uczestniczą, sprowadzają niebezpieczeństwo powszechne, a więc dopuszczają się przestępstwa, poważnego przestępstwa. Władze mają nie tylko prawo, ale i obowiązek przeciwstawiania się tego rodzaju wydarzeniom” można czytać właśnie jako retoryczne przygotowanie do siłowego rozwiązania. Przy dobrej osłonie propagandowej bicie i aresztowania będzie można łatwo przedstawić jako wyraz troski o zdrowie publiczne. 
A jest się o co troszczyć i martwić – między innymi dlatego PiS-owi tak bardzo potrzebny jest teraz podgrzany do czerwoności konflikt. Niedawno pokazały się pierwsze dane dotyczące zmiany w liczbie wystawianych aktów zgonu – w przeciwieństwie do liczby pozytywnych testów, jest to twarda dana nieobarczona żadną wątpliwością interpretacyjną. Po skorygowaniu o ogólnie rosnący trend śmiertelności w trakcie minionej dekady widać, że od końca września liczba wystawianych aktów zgonu w sposób statystycznie istotny zaczęła rosnąć w stosunku do analogicznych tygodni poprzednich lat. Od końca sierpnia do 18 października umarło w Polsce o 6 tys. więcej osób niż rok temu. A zatem właśnie zaczynamy mieć u siebie Lombardię i jest od czego odwracać uwagę. Te wykresy jeszcze długo nie będą chciały opaść i na razie nie widać, czemu PiS-owi coraz ostrzejszy konflikt miałby przestać się opłacać.
Młode kobiety i mężczyźni, którzy wyszli już we czwartek wieczorem na ulice, pierwsze i pierwsi krzyknęli: „to jest wojna!”, ale jasne jest, kto tak naprawdę ją zaczął. Nie trzeba sięgać do Arystotelesa czy św. Tomasza, żeby tłumaczyć, jakie są podstawowe cnoty chrześcijańskiego władcy. A po drugie, odpowiedzialność za to, że ta wojna istotnie się nasili, spada na rządzących. Czy ściślej – na rządzącego, który zamiast gasić pożar, dolewa oliwy do ognia.",PAWEŁ BRAVO,28.10.2020,https://www.tygodnikpowszechny.pl/kaczynski-prowokuje-do-przemocy-165446
82,ŚWIECKI OGON,,"To wszystko pokazuje, że to jest pic na wodę, fotomontaż – wzdycha na wieść o niby-karach nałożonych na byłego arcybiskupa Gdańska. – Bo jeśli diabli mieliby kogoś porwać, to właśnie Głódzia. A tu nic!”. Szkoda, że Watykan raczej nie zmartwi się ostateczną utratą wiary w diabły przez jednego polskiego ateistę. Diabły, anioły, dziwni święci i ich relikwie – cała menażeria tego, co w przekonaniu niewierzącego zajmuje wierzących, to nic w porównaniu z tym, czym Kościół ostatnimi czasy jawi się w rzeczywistości. Gdybym chciała wyliczyć jednym tchem, to mi go nie starczy. Jak już zdystansuję się lekko od dominikanów, choć samo to przenicowuje sposób widzenia rzeczywistości, to torpedą z boku trafia Watykan i nakłada na biskupów śmieszne kary w poważnych sprawach. Można by to sobie jeszcze tłumaczyć nieudolną wewnątrzkościelną polityką, ale czy oni w centrali robią z nas sobie żarty? I nawet gdy z rozpaczy korespondujemy z nimi poprzez ogłoszenia wykupywane we włoskich gazetach, to wciąż grają nam na nosie?
Jakby było mało, to obok torpedy wyskakuje biskup przewodniczący innym polskim biskupom i podczas ingresu nowego ordynariusza udręczonej diecezji cytuje obszernie klasyczne teksty kościelne, bez żenady mówiąc (dziś! w Gdańsku!): „Nie wypada, abyś Ty, biskup, który jesteś głową, na czyjąś zgubę słuchał ogona, czyli zbuntowanego człowieka świeckiego. Skoro ty masz słuchać tylko Boga. Winieneś rządzić podwładnymi, a nie podlegać ich władzy. Wszak zgodnie z porządkiem urodzenia syn nie rządzi ojcem ani uczeń nauczycielem, żołnierz królem ani świecki biskupem. Nie znaczy to, że biskup może lekceważyć ludzi świeckich. Wprost przeciwnie. Konstytucje mówią – niech biskup kocha świeckich, jak swoje dzieci; niech ich pielęgnuje i ogrzewa w gorącej miłości, jak kwoka jaja, aby się wykluły z nich pisklęta”. Czytał z kartki, więc mu się spontanicznie nie wyrwało. Ciary idą po plecach na myśl o biskupiej miłości, w której przypadła nam rola jaj. Biskupie przewodniczący, jesteśmy zdeptani, popękani i porozbijani… „Ostrożniej!” – mam ochotę zawołać.
Łapiesz oddech, chcesz wyłączyć wszystko, udawać, że tego nie ma. I wtedy się okazuje, że katolicki uniwersytet uważa kwestię porywania przez Żydów dzieci na macę za wciąż nierozstrzygniętą. Real shit. W tym czasie gdzieś tam katolickie bojówki, hodowane pod hasłem modlitwy różańcowej i duszpasterstwa mężczyzn, szykują się, by uwolnić Wielkanoc.
Wtedy pęka tama wyobraźni. Z kanapy snujemy już nie wizje diabłów porywających biskupów, ale apokaliptycznej bitwy jak z obrazu, na którym w kłębowisku postaci dzieje się wszystko. Bo czyż i rzeczywistość nie wygląda, jakby się wszyscy poprzebierali z fantazją i udawali coś, czego nie powinno być? W tej fantazji gdzieś w głębi jest reduta biskupia, a w niej purpuraci, pozornie buńczuczni, ale w istocie zlęknieni wszystkiego. Cieszy ich szczęk bitwy, rzucają pokrzykiwania i zachęty. W ciszy i pokoju niewiele mieliby do powiedzenia, więc chronią się w zgiełku.
Na froncie ochotnicy. Mają skłonność do sztandarów, rycerskich przebieranek, bitewnego nazewnictwa i zapał do walki z neobolszewią. Wciąż kogo innego obsadzają w tej roli, co nie znaczy, że wśród ich wydumanych przeciwników nie ma bardzo realnych ofiar. Są tu zatem chorągwie, które trzeba dumnie nosić, płaszcze, moro, różańce w zaciśniętych pięściach. Doświadczenie wskazuje, że na tych ubraniach i sztandarach mogą być symbole propagujące treści faszystowskie. Ups, no bywa, duszpasterz nie słuchał na lekcjach historii, a teraz nie odbiera telefonów.
Nieco w głębi korowody, wpatrzone w charyzmatycznych duszpasterzy, idą za nimi w ogień. Tuż obok ambona dla księdza profesora, którego w tej scenie można obsadzić w podwójnej roli: zabobonnie nie wierzy w COVID-19 i maseczki lub leje antysemicki jad.
Na moment ratuje mnie wizja, w której zbuntowany świecki ogon jak macka morskiego potwora wyłania się spod tego kłębowiska i zmienia reguły gry.
Z kim ta bitwa? Kto ją wygra? Moja wyobraźnia zaczyna tracić rezon, trudno całkowicie puścić wodze fantazji. Zbyt jest realistyczna ta scena i przestaje być śmiesznie. Poza tym, skoro bitwa, to są też stosy trupów i rannych. Kogo obsadzisz w tych rolach? Kto zbolały uchodzi, kto właśnie pada? To wszystko zbyt prawdziwe.
Tu zresztą zdania na naszej kanapie są podzielone. Niewierzące 50 procent uważa, że Kościół zawsze taki był, tylko w końcu jaskrawo to widać. Wierzące (choć na bezdechu) 50 procent – że zatraca się w nowym, nieznanym dotąd szaleństwie. Kto ma rację? ©",ZUZANNA RADZIK,02.04.2021,https://www.tygodnikpowszechny.pl/swiecki-ogon-167019
83,WIRUS I WIELKA TAJEMNICA WIARY,"Epidemia przerwała tradycyjny sposób celebracji pierwszych komunii. To trudność, ale i szansa.","Dzieci ubrane na biało zmierzają do parafialnych kościołów. Chłopcy w garniturach albo – coraz częściej – dziwnych kostiumach: jakby liturgiczna alba, długa jak koszula, do tego spodnie; dziewczynki – w sukniach księżniczek, jakby do ślubu. Wielkie styropianowe chleby i winne grona na skraju kościelnych prezbiteriów. W domach weselnych i restauracjach przyjęcia, których głównymi bohaterami są dziesięciolatkowie. Przy drogach reklamy zestawów komputerowych z nieco eucharystyczną estetyką.
Rozczarowanie
Wrosły już te obrazy w polski pejzaż majowy, ale w tym roku, z powodu epidemii COVID-19, ich nie ma. Już od marca, gdy tylko szkoły zostały zamknięte, a liczba uczestników celebracji liturgicznych radykalnie ograniczona, kurie diecezjalne zasypywane były pytaniami, co w tym roku będzie z pierwszokomunijnymi uroczystościami. Wobec niejasnego stanowiska rządu co do tego, jak długo potrwają te ograniczenia, trudno było o jednoznaczną, pewną odpowiedź. Większość komunikatów kurialnych zawierała kilka możliwych scenariuszy wydarzeń. Niektóre diecezje wyrażały nadzieję, że może uda się przesunąć pierwsze komunie na czerwiec. Inne zasadniczo przewidywały, że najwcześniejszym możliwym terminem będzie wrzesień.
Co znamienne, większość diecezji uzależnia nowy termin uroczystości bardziej od tego, kiedy wznowione zostaną regularne zajęcia szkolne niż od zniesienia ograniczeń licznego uczestnictwa w celebracjach religijnych. Wyraźnie można rozpoznać, że pandemia i związane z nią ograniczenia podważyły nie tylko możliwość samej celebracji pierwszych komunii, ale także system przygotowania dzieci do pełnego uczestnictwa w sakramencie Eucharystii. Ujawniło się także, jak bardzo ów system przygotowania jest związany nie tyle z życiem parafii, co z lekcjami religii w szkole.
W zaleceniach i sugestiach wydawanych przez niektóre diecezje można znaleźć także takie, które wskazują możliwość bardziej zindywidualizowanego podejścia. Dotyczy to zarówno przygotowania, jak i samej celebracji. O ile jednak apele o zaangażowanie się rodziców w domowe, indywidualne przygotowanie dzieci słychać w wielu diecezjach, to sugestie indywidualnej celebracji pierwszej komunii nie są tak częste. Ten sposób postępowania rekomenduje metropolita łódzki abp Grzegorz Ryś czy bp Janusz Stepnowski z Łomży, podobne sugestie pojawiają się w diecezjach włocławskiej czy szczecińsko-kamieńskiej, a także w niektórych parafiach w Krakowie. Diecezja bydgoska również dopuszcza zmianę formy uroczystości pierwszokomunijnych na bardziej indywidualną, ale dopiero po powrocie dzieci do szkół.
Komunikacja we wspólnocie
Sytuacja epidemii nie stanowi jednak tylko wyzwania organizacyjnego dla rodziców i duszpasterzy. Przede wszystkim jest trudnym doświadczeniem dla dzieci. Ważne wydarzenie, do którego przygotowywały się od wielu miesięcy, może się – z ich perspektywy – nie odbyć. Owszem, do pierwszej komunii tak czy inaczej kiedyś pójdą, ale dla dziesięcioletniego człowieka, będącego na etapie rozwoju, w którym dominuje myślenie konkretno-wyobrażeniowe, fakt, iż nie odbędzie się to właśnie konkretne wydarzenie – o którym mu opowiadano, które sobie wyobrażał, którego oczekiwał – przesłania nowe, jeszcze nie do końca określone możliwości.
Tu ujawnia się waga jasnej komunikacji we wspólnocie Kościoła, która, niestety, miejscami szwankuje. W jednej z wielkomiejskich parafii rodzice (a więc i dzieci) nie otrzymali żadnego komunikatu ze strony duszpasterzy od początku kwarantanny aż do połowy kwietnia. Po ponad miesięcznym milczeniu zaproponowano im pierwszą komunię jeszcze w maju w „zindywidualizowanej” formie: codziennie w dni powszednie podczas jednej z mszy kilkoro dzieci miało przystąpić do komunii z towarzyszeniem kilkorga dorosłych. Propozycja u wielu rodziców wzbudziła konsternację.
Czytaj także: Ks. Andrzej Draguła: Kościół na kwarantannie
Warto zatem, by upowszechniły się takie działania, jakie podjęto w diecezji sandomierskiej, gdzie już w połowie marca pojawiło się ogłoszenie o konsultacjach zarówno z księżmi i katechetami, jak i z rodzicami, oraz zachęta do przesyłania swoich opinii na konkretny adres internetowy – zanim podjęte zostaną jakiekolwiek decyzje. To przecież rodzice najlepiej wiedzą, co myślą i przeżywają ich dzieci. Z drugiej strony, jak okazuje się podczas parafialnych spotkań z rodzicami, perspektywy, z jakich patrzą oni na obecne kłopoty z pierwszą komunią swych dzieci, są bardzo różne i potrzeba sporo czasu, by we własnym gronie mogli dojść do porozumienia. Szybkie forsowanie rozwiązań może doprowadzić do środowiskowych podziałów. Nie tak prosto znaleźć rozwiązanie, które uwzględniałoby teologię sakramentu, rozmaite społeczne potrzeby i – o czym nie wolno zapomnieć – brało pod uwagę perspektywę dziecka.
Szansa dla reformy
O tej dziecięcej perspektywie nie mogą zapomnieć dorośli, którzy powinni rozważyć, w jaki sposób najlepiej odpowiedzieć na wyzwanie postawione przez obecną sytuację. A jest nad czym myśleć, paradoksalnie bowiem przerwanie przez epidemię tradycyjnego sposobu inicjacji dzieci w najważniejszy sakrament chrześcijaństwa może stanowić okazję o niezwykle pozytywnym znaczeniu. By jednak tak się stało, trzeba poszukać innych rozwiązań niż po prostu opóźnienie tradycyjnego procesu przygotowań i przełożenie o kilka miesięcy uroczystości celebrowanych w niezmienionej formie.
Warto się zastanowić, czy owa forma nie wymaga głębokiej zmiany. W ostatnich latach komercjalizacja uroczystości pierwszokomunijnych przybrała rozmiary wzbudzające niepokój coraz większej grupy duszpasterzy i rodziców. Chodzi tu zarówno o rosnącą materialną wartość prezentów, które dzieci dostają „na komunię”, jak i o otoczkę samego sakramentu – tę w przestrzeni kościelnej i poza nią – np. coraz bardziej wystawne przyjęcia komunijne w drogich lokalach. Z drugiej strony siła społecznego nacisku była tak duża, że także wielu tych, którzy dostrzegali problem, miało spore trudności, by przeciwstawić się niechcianemu przez nich trendowi.
Być może dobrym rozwiązaniem byłaby zmiana formy pierwszych komunii na bardziej indywidualną. Taka reforma nie jest prosta i może, oczywiście, rodzić poważne trudności. Dla dzieci uroczystość pierwszokomunijna jest przecież mocnym doświadczeniem wspólnotowym – czymś, co przeżywa się w ważnej dla siebie grupie rówieśniczej. Ma to wartość nie tylko na poziomie psychologicznym czy społecznym, lecz także teologicznym: Eucharystia jest sakramentem wspólnoty. To teologiczne znaczenie w świadomości dziecka wcale nie musi wyrażać się w kategoriach explicite religijnych. Gdy matka jednej dziewczynki mówi: „Moja córka chodzi do niewielkiej klasy; jest bardzo zżyta z koleżankami, wszystkie bardzo przeżywały, że pójdą do komunii razem” – wyraża głęboko chrześcijańskie doświadczenie świata swojego dziecka.
Z drugiej strony warto uwzględnić argumentację abp. Rysia, który swoją zachętę do komunii indywidualnej uzasadnia, stwierdzając: „Chodzi o to, byśmy zrozumieli, że nie adresujemy Ewangelii do grupy, tylko zawsze do konkretnych osób. I czas epidemii w tym pomaga. Możemy tego doświadczyć w praktyce”.
W przypadku Eucharystii „bardziej zindywidualizowane” nie może znaczyć „poza wspólnotą”. Pierwsze pełne uczestnictwo dziecka w Eucharystii powinno dokonać się w ważnej dla niego wspólnocie. Tu pojawia się pytanie, jaka to jest wspólnota. Trudność w udzieleniu odpowiedzi wiąże się m.in. z dziwacznym sposobem rozdzielenia religijnej edukacji dziecka na część szkolną i parafialną (przykościelną). Co zrobić w przypadku, gdy dziecko chodzi do szkoły poza swoją parafią? Gdyby przystępowało do pierwszej komunii ze swoją klasą, byłoby to wydarzenie współtworzone przez ważną dla dziecka wspólnotę. Jeśli ma iść „indywidualnie”, to w którym kościele? W parafii, na terenie której leży szkoła i której duszpasterze dotąd je katechizowali? Czy w kościele, do którego chodzi co niedzielę i który dobrze zna (ale który może nie być kościołem wielu ważnych dla dziecka osób)?
Trzeba ponadto pamiętać, że – znów oddajmy głos rodzicom – „dzieci nie były przygotowywane na taki, trochę medytacyjny, rodzaj przeżycia”. Ewentualna reforma musi obejmować także zmianę, a więc w tym roku również wydłużenie sposobu przygotowań. Tak, aby dzieci były w stanie przeżyć bardziej indywidualne przyjęcie pierwszej komunii nie tylko jako utratę wydarzenia, w którym uczestniczy cała grupa rówieśnicza, lecz także jako duchowy zysk. Musi być tak prowadzone, by w swój dziecięcy sposób doświadczyły, że Ewangelia – jak określił to abp Ryś – skierowana jest konkretnie do niej/do niego.
Tu znów potrzeba czasu i dobrej komunikacji pomiędzy rodzicami a duszpasterzami. Bez intensywniejszego włączenia się rodziców w proces przygotowań dzieci do pierwszej komunii niewiele dobrego się stanie. Ale nie mogą oni być pozostawieni sami sobie. Tym bardziej że – co zauważają także niektórzy duszpasterze – w obecnej sytuacji wiele innych, kluczowych dla życia spraw wymaga ich zaangażowania. Kryzys to trudność, ale też szansa. Czy ją wykorzystamy? ©℗
Czytaj więcej w serwisie: Kościół wobec epidemii",PIOTR SIKORA,04.05.2020,https://www.tygodnikpowszechny.pl/wirus-i-wielka-tajemnica-wiary-163236
84,DO WYMAZU RAZEM MARSZ,Wiosną stawiano ją za wzór w walce z epidemią. Teraz Słowacja postanowiła – jako pierwszy kraj w Europie – przetestować prawie wszystkich dorosłych obywateli.,"Chodniki bez ludzi, zamknięta kawiarnia, w delikatesach raptem dwoje kupujących. Nie o takiej atmosferze senności marzyli mieszkańcy Trzciany (słow. Trstená), siedmiotysięcznego miasta przy granicy z Polską, gdy dekadę temu – dzięki nowej obwodnicy – tiry przestały w końcu korkować centrum.
Teraz pustawy rynek to efekt epidemii. W jej środku, niespodziewanie, znalazła się Trzciana i cała słowacka część Orawy, regionu między Tatrami i Babią Górą, którego fragment znajduje się także w Polsce. Od marca do sierpnia wykryto tu zaledwie 75 przypadków COVID-19. Potem, w samym tylko wrześniu – już ponad 1200. Sytuacja pogorszyła się w całym kraju, ale tutaj zakażeń przybywało najszybciej.
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>
Dlatego to właśnie na Orawie – na tydzień przed wyznaczoną na 30 października i 1 listopada ogólnokrajową akcją testowania – rząd w Bratysławie przeprowadził próbę generalną.
To nie koniec świata
Juraj Spuchľák jest księdzem nietypowym. Nie chce, żeby koncentrować się na kazaniach. – Odpowiedzialność za to, co robimy, spoczywa na naszych czynach, a nie na słowach innych – precyzuje.

Ks. Juraj Spuchl’ák, proboszcz miejscowej parafii / FOT. MARCIN ŻYŁA
Proboszczem jest tutaj od niedawna. Chciał zacząć od remontu, lecz trudno było o fachowców. Mówi: – Najlepsi pracują w Austrii i Czechach, przyjeżdżają do domu w weekendy albo co kilka tygodni. To trudne dla rodzin, zwłaszcza teraz.
Rozmawiamy pod kościołem św. Marcina. Świątynia, postawiona na gotyckich fundamentach, odnowiona w stylu renesansowym, z dodaną potem barokową kopułą, była świadkiem największej traumy w historii Trzciany: grabieży obrazu Maryi, wzorowanego na częstochowskiej Czarnej Madonnie. Dokonały tego w 1683 r. wojska litewskie, idące tędy pod Wiedeń. Obraz zniknął z kościoła, ale pozostał w herbie miasta.
Dziś mierzy się ono z nowym kryzysem. – Codziennie spotykam ludzi, w których epidemia wydobyła na wierzch tłumione dotąd problemy. Próbują koić swoje lęki w internecie, wierzą w teorie spiskowe. Niektórzy szukają pocieszenia w religii i dostają się pod wpływ sekt przepowiadających koniec świata. Z kolei ludzie leczeni psychiatrycznie odstawili leki – wylicza ks. Spuchľák.
Najbardziej martwi się starszymi. Zanim skierowano go do Trzciany, przez kilkanaście lat szefował katolickiemu radiu w Bańskiej Bystrzycy. Obecnie dla swoich parafian nagrywa w sieci krótkie katechezy: o śmierci, o oczyszczeniu, o tym, żeby nie dali się temu, co wokół.
Teraz milczy, jakby i w myślach szukał pocieszenia. W końcu z twarzy schodzi napięcie. – Chrztów mamy wciąż dwa razy więcej niż pogrzebów! – mówi. I trochę się uśmiecha.
Cień wakacji
Gdy przez Europę szła wiosenna fala epidemii, pięcioipółmilionową Słowację stawiano za wzór. Na nowego koronawirusa kraj zareagował błyskawicznie. W Bratysławie szkoły zamknięto już dwa dni po wykryciu w kraju pierwszego nosiciela. Najszybciej w Europie nakazano chodzenie w maskach. Powołano apolityczny sztab kryzysowy, którego zalecenia realizował rząd.
Opłaciło się: śmiertelność spowodowana koronawirusem jest na Słowacji prawie cztery razy mniejsza niż w Polsce – do minionego piątku zmarło 212 osób.Ale 1 października rząd wprowadził stan wyjątkowy. – Jest już dużo gorzej – mówi prof. Vladimír Krčméry, specjalista chorób zakaźnych i rektor Wyższej Szkoły Nauk o Zdrowiu i Pracy Społecznej w Bratysławie. Jego zdaniem Słowacy płacą teraz za wydarzenia z sierpnia i września: wznowienie lig piłkarskiej i hokejowej, częste wesela, masowe powroty z wakacji oraz początek roku akademickiego (21 września).
– Błędem było natychmiastowe otwarcie szkół. Gdyby dzieci zaczęły naukę choćby dwa tygodnie później, te z nich, które przywiozły wirusa z wakacji, mogłyby przechorować w domu – tłumaczy lekarz. Dodatkowo na Orawie epidemię mogły przyspieszyć kontakty z Małopolską, gdzie przed miesiącem zaczęła się jej jesienna fala.
Sztab kryzysowy w Bratysławie podjął więc precedensową w Europie decyzję: o przetestowaniu wszystkich obywateli między 10. a 65. rokiem życia. Właściwie należałoby powiedzieć, że to masowe badania odsiewowe – bo stosuje się proste testy antygenowe, które kosztują po 4 euro za sztukę. Według premiera Igora Matoviča ogólnosłowackie testowanie pomoże jednak zidentyfikować tzw. superroznosicieli i da lepsze pojęcie o skali epidemii.
– Nie ma jeszcze idealnych testów. Ale cała akcja może zapobiec jesiennemu lockdownowi – ma nadzieję prof. Vladimír Krčméry.

Kościół św. Marcina przy wylotówce w stronę Polski, Trzciana, październik 2020 r. / FOT. MARCIN ŻYŁA
Test testu
Na tydzień przed narodowym testowaniem w orawskich powiatach Namiestów, Twardoszyn i Dolny Kubin, a także w położonym we wschodniej Słowacji powiecie Bardejów odbyła się próba generalna. Przez trzy dni przebadano prawie 141 tys. osób, uzyskując 5594 wyniki pozytywne (3,97 proc.). Do wymazów zgłosił się co dziewiąty mieszkaniec w wieku 10-65 lat. Ci, którzy nie chcieli poddać się testowi, musieli pozostać w izolacji domowej przez kolejne dziesięć dni.
Kolejki tworzyły się jeszcze przed otwarciem punktów pobrań. – Pierwszego dnia, w piątek, przyszli młodzi, chcieli mieć wolny weekend – opowiada ks. Spuchľák. – Niektórzy z naszego miasta poszli do sąsiedniej wsi, żeby ominąć tłumy, ale miejscowi nie dopuścili ich do testów. Bali się, że zabraknie dla nich.
Prof. Krcméry dobrze ocenia całą akcję: – Wysoka frekwencja i dyscyplina mieszkańców były bardzo obiecujące. Ale ostateczna ocena będzie możliwa dopiero za kilka dni, po porównaniu wyników z czterech powiatów ze wskaźnikami z całego kraju – zastrzega.
Musimy sobie pomagać
W Urzędzie Miejskim w Trzcianie pracuje podczas epidemii tylko kilkoro urzędników. Aby usprawnić wentylację, wszystkie drzwi otwarto na oścież – także te do gabinetu burmistrzyni.
Magdaléna Zmarzláková rządzi miastem od czterech lat. Wcześniej była dyrektorką szkoły i to od niej zaczyna rozmowę: – Wiele klas musieliśmy wysłać na kwarantannę. Niektóre szkoły zamknęliśmy, bo zabrakło nauczycieli – mówi 42-latka. I dodaje: – No cóż, to epidemia, trzeba to jakoś znieść.

Magdaléna Zmarzláková, burmistrzyni Trzciany na Orawie / ARCHIWUM PRYWATNE
Burmistrzyni uważa, że masowe testy spełniły swoją funkcję: – Wierzę, że trochę spowolniliśmy rozprzestrzenianie się wirusa, np. w zakładach pracy. Dzięki temu lekarze złapią oddech, w szpitalach odzyskamy trochę wolnych łóżek. W naszym mieście było 5,4 proc. pozytywnych wyników. To dużo, ale wzrosła też ogólna świadomość zagrożenia – tłumaczy.
Przed siedzibą urzędu – pamiętającą węgierskie panowanie, zakończone sto lat temu – umieszczono obok siebie symbole miasta, regionu, państwa i Unii Europejskiej. Zmarzláková opowiada o współpracy z burmistrzami innych miast Orawy, w tym o internetowym serwisie samopomocy, gdzie mieszkańcy regionu deklarują wsparcie dla starszych, samotnych i ubogich: – Spotykamy się regularnie, wymieniamy doświadczeniami. Mamy przecież podobne problemy. Staramy się też przekonywać mieszkańców, aby nie wierzyli wszystkiemu, co znajdą w internecie. Trzeba się zdać na własny rozum i lojalność wobec innych.
Byle do lata
Trzciański obraz Madonny odnaleziono po wielu latach w wileńskiej katedrze. Dopiero po 300 latach od grabieży mieszkańcy pogodzili się z utratą: w 1983 r. w kościele św. Marcina zawisła kopia. Jakie ślady pozostawi w nich epidemia?
Magdaléna Zmarzláková: – Wierzę, że będziemy żyć uważniej. Doceniać to, co najbliżej: rodzinę, nauczycieli, pracę. Ale też myśleć gospodarnie, ostrożniej planować przyszłość.
Ks. Juraj Spuchľák: – Ci, którzy chodzili do kościoła, ponieważ robili tak inni, już nie wrócą tak licznie. Inni przyjdą z nową wiarą, zahartowaną w trudnym czasie. To dobrze.
Prof. Vladimír Krčméry: – Mam nadzieję, że po trudnej jesieni Boże Narodzenie będzie już spokojniejsze. Wiosną jeszcze raz masowe testy. A latem może już szczepionka? ©℗",MARCIN ŻYŁA,02.11.2020,https://www.tygodnikpowszechny.pl/do-wymazu-razem-marsz-165474
85,BE JAK BEZROBOTNY,"Firmy w Polsce znów zaczynają zwalniać pracowników. To zła wiadomość – także dlatego, że przez ostatnie trzydzieści lat walkę z bezrobociem sprowadziliśmy do walki z bezrobotnymi.","Przez aż dwie z trzech dekad wolnego rynku w Polsce bezrobotny był jedną z najważniejszych postaci życia publicznego. W jego obronie zrodził się ruch polityczny. Kandydaci w kolejnych wyborach parlamentarnych poświęcali mu wiele uwagi w swoich programach. Dla autorów kabaretowych stał się figurą właściwie obowiązkową, pokazywaną zwykle w znoszonym dresie, czapce bejsbolówce i z niepełnym uzębieniem.
Doczekał się nawet odmian regionalnych. Wiejska przesiadywała zrezygnowana na ławeczce przed sklepem, jak bohaterowie popularnego swego czasu serialu. Miejska, zdecydowanie młodsza i bardziej agresywna, w powszechnym wyobrażeniu spędzała całe dnie na wyścigach zdezelowanymi golfami, słuchaniu rapu i organizowaniu się w osiedlowe gangi.
Bezrobotny zszedł nam z oczu niepostrzeżenie. Jego miejsce w politycznej agendzie najpierw zajął emigrant zarobkowy, a potem odbiorca 500 plus i innych programów. W końcu – ktoś, kto po kilkunastu latach wysokiego bezrobocia bierze wreszcie na pracodawcach sprawiedliwy odwet na tzw. rynku pracownika. Gdy 4 marca minister Łukasz Szumowski ogłaszał na konferencji prasowej wykrycie pierwszego polskiego przypadku COVID-19, w urzędach pracy zarejestrowanych było 909 400 bezrobotnych, czyli zaledwie 5,4 proc. Polaków w wieku produkcyjnym. Bardzo blisko pułapu 4,4 proc. uznawanego w naszym kraju przez część ekonomistów za tzw. naturalną stopę bezrobocia, niezależną od sytuacji ekonomicznej.
Kryzys ex machina
W kwietniu, jak wynika z danych opublikowanych przez Ministerstwo Rodziny, Pracy i Polityki Społecznej, liczba zarejestrowanych bezrobotnych wzrosła już o około 58 tys. osób. W kolejnych miesiącach będzie znacznie gorzej. Pierwszego uderzenia bezrobocia eksperci rynku pracy spodziewają się pod koniec czerwca, gdy na zwykły o tej porze skok liczby osób rejestrujących się w pośredniakach (koniec roku szkolnego) nałożą się efekty pierwszych zwolnień grupowych z końca marca i kwietnia.

LECH MAZURCZYK
Co dalej? To w głównej mierze zależy od tempa odmrażania polskiej gospodarki. Minister rozwoju Jadwiga Emilewicz zasugerowała, że ostatnie epidemiczne zaostrzenia mogłyby zniknąć do połowy lipca, co pozwoliłoby wykorzystać w pełni przynajmniej drugą połowę wakacji. Epidemii w Polsce nadal daleko do wygaśnięcia, trudno więc potraktować takie zapowiedzi jako coś więcej niż pobożne życzenia. Dlatego większość ekspertów rynku pracy uważa, że na koniec roku odsetek bezrobotnych Polaków może się zbliżyć do 10 proc., czyli do poziomu odnotowanego ostatni raz na początku 2016 r. Dla pełnego obrazu trzeba więc od razu dodać, że od tamtej pory polski system wspomagania osób pozbawionych zatrudnienia padł ofiarą niemal całkowitego demontażu, przeprowadzonego z premedytacją przez egzotyczną koalicję kolejnych rządów PiS i samorządowców.
Toruń, Kielce, Gniezno, Pleszew, Sandomierz, Żywiec – to tylko kilka z kilkunastu polskich powiatów, gdzie w ostatnich miesiącach „dostosowano wielkość zatrudnienia” w powiatowych urzędach pracy do aktualnej stopy bezrobocia, najczęściej po prostu zwalniając doświadczonych urzędników albo przesuwając ich do innych zadań. W małych miejscowościach dochodziło nawet z tego powodu do komicznych sytuacji: zwolnieni urzędnicy rejestrowali się w byłym miejscu pracy, przez co stopa bezrobocia szła nagle w górę i dyrekcja urzędu musiała dokonywać kolejnego „dostosowania”, przyjmując zwolnionych ponownie do pracy.
Brak pieniędzy – to najczęstszy powód. W 2016 r. Fundusz Pracy przeznaczył na aktywne formy przeciwdziałania bezrobociu 6,2 mld zł. Rok później już 5,77 mld zł. W zeszłym roku wydatki na ten cel spadły do 2,76 mld zł. Spadek nakładów wydaje się zrozumiały w obliczu malejącego bezrobocia. Problem w tym, że wiosny na rynku pracy rząd nie wykorzystał na przygotowania do czegoś, co w gospodarce wolnorynkowej jest nieuniknione, czyli dekoniunktury. Przeciwnie, potraktowano to jak okazję do doraźnych budżetowych oszczędności i przesunięć. Po protestach lekarzy stażystów Sejm pospiesznie znowelizował budżet, obciążając Fundusz Pracy dofinansowaniem zarobków młodych medyków. W tej sytuacji za sukces trzeba uznać odrzucenie przez rząd postulatów organizacji przedsiębiorców, które domagały się obniżenia składki na FP z 2,45 do 1,45 proc. wynagrodzenia „w obliczu sukcesywnie malejącej stopy bezrobocia”. Rząd PiS zdawał się podzielać przekonanie przedsiębiorców, że jedynym problemem polskiego rynku pracy po wsze czasy będzie odtąd tylko brak pracowników.
– Ministerstwo Rodziny, Pracy i Polityki Społecznej ma dziś długą nazwę, ale to urząd wydmuszka – mówi jeden z byłych wiceministrów tego resortu, prosząc o niepodawanie nazwiska. – Zwolniono doświadczonych dyrektorów i kierowników, którzy pracowali na tych stanowiskach czasem i po kilkanaście lat. Ich miejsce pozajmowali głównie ludzie związani z politykami partii rządzącej, czasem w ogóle niezwiązani zawodowo z problematyką społeczną.
Obywatel kategorii B
Epidemia COVID-19 stawia więc polskie państwo w obliczu zagrożenia, na jakie nie jest ono kompletnie przygotowane. Tym razem nie chodzi jednak o samą chorobę, lecz o gwałtowny skok bezrobocia, którego nikt nie mógł wyczytać z prognoz makroekonomicznych.
– Kiedy przejrzałem pierwszą wersję ustawy o tarczy antykryzysowej i nie znalazłem w niej ani jednej wzmianki o bezrobotnych, byłem zdziwiony – mówi prof. Ryszard Szarfenberg, badacz polityki społecznej. – Gdy nie wyszukałem ich także w dwóch kolejnych, zdziwienie zamieniło się w rozgoryczenie. To niestety wygląda tak, jakby zdaniem rządzących obywatel zasługiwał na pomoc tylko wtedy, kiedy pracuje, płaci podatki i zwiększa PKB.
Zaniedbania Polski w sferze pomocy dla bezrobotnych są, jak mówi Szarfenberg, wieloletnie. Winny jest nie tylko PiS. Eksperci rynku pracy i część ekonomistów od lat przypominają politykom, że Polska ma najniższą wśród wszystkich krajów OECD wysokość zasiłku dla bezrobotnych w relacji do ostatniej wypłaconej pensji. Podstawowa stawka na rękę wynosi obecnie 741,87 zł przez pierwsze 3 miesiące prawa do zasiłku, a przez kolejne – 592,52 zł. Kwoty te ulegają podwyższeniu lub obniżeniu w zależności od stażu pracy. Realnie zasiłki w Polsce stanowią jednak około 30 proc. pensji minimalnej. Tymczasem Międzynarodowa Organizacja Pracy już w latach 50. ubiegłego stulecia zarekomendowała stawkę zasiłku na poziomie co najmniej 50 proc. minimalnego wynagrodzenia.
Rząd w połowie maja zapowiedział podwyżkę świadczenia do 1,2 tys. zł i trzymiesięczny dodatek antyrecesyjny w wysokości 1300 zł. Prawa do zasiłku nadal nie będą jednak mieć osoby pracujące na posadach sezonowych albo zatrudnione na umowach cywilnoprawnych.
– Obawiam się, że statystyki bezrobocia już nie oddają jego prawdziwej skali, a będzie z tym tylko gorzej – mówi prof. Szarfenberg. – Niski zasiłek i ograniczenia w prawie do tego świadczenia sprawiają, że wiele osób będących de facto bezrobotnymi nie rejestruje się w urzędach. Ministerstwo pracy mówi o niespełna 60 tys. nowych bezrobotnych w kwietniu. Tymczasem badania niezależnych instytucji pokazują już opinie ponad 50 proc. Polaków o gwałtownym pogorszeniu sytuacji bytowej. Z danych ZUS, do których dotarły media, wynika, że tylko w kwietniu z listy płatników wyrejestrowano aż 165,5 tys. osób.
Bezrobocie i zasiłki od zawsze były ulubionym tematem do politycznych harców. Już pierwszy projekt tego typu, wprowadzony na rządową wokandę w 1911 r. przez gabinet brytyjskiego premiera Herberta Henry’ego Asquitha, zebrał baty zarówno ze strony torysów, obawiających się o stabilność budżetu, jak i brytyjskich komunistów, którzy w zasiłkach upatrywali środek przeciwbólowy mający powstrzymać masy przed rewolucją. Do złudzenia podobną rozpiętość ma także współczesna polska debata o wysokości zasiłków dla bezrobotnych. Z jednej strony słychać obawy części pracodawców, że dodatkowe 5 mld zł, które budżet będzie musiał wydać na wyższe zasiłki, rozhuśta finanse publiczne. Z drugiej zaś dobiegają głosy polityków, że wyższe zasiłki doprowadzą do wzrostu bezrobocia, bo pracodawcom łatwiej będzie skreślać kolejne nazwiska z listy płac.
Nad pierwszym argumentem nie warto się nawet pochylać w sytuacji, kiedy rząd uruchamia dziś pakiety antykryzysowe idące w dziesiątki miliardów złotych. Mit wysokich zasiłków utrwalających rzekomo bezrobocie jest o wiele groźniejszy – także dlatego, że towarzyszy polskiej debacie publicznej praktycznie od końca lat 90. Przeciwnicy podnoszenia świadczeń powołują się na wyniki ówczesnych badań OECD.
Szkopuł w tym, że – jak zauważa Ryszard Szarfenberg – ich autorzy doszli do takich wniosków jedynie w odniesieniu do bogatych państw opiekuńczych, które w tamtym czasie oferowały bezrobotnym bardzo wysokie zasiłki, do tego wypłacane przed długi czas.
– Rozciąganie tamtych konkluzji na współczesne polskie realia jest zwykłą manipulacją – kwituje badacz.
Siła stereotypów
Skąd więc to niemal powszechne przekonanie, że wydatki na walkę z bezrobociem to pieniądze, które można wydać mądrzej? Przez pierwsze dwie dekady wolnego rynku pracodawcom i części ekonomistów udało się namalować wizerunek bezrobotnych jako hamulcowych transformacji. Walkę ze zjawiskiem bezrobocia sprowadzono praktycznie do walki z samymi bezrobotnymi. W 2004 r. społecznie wrażliwy tygodnik „Polityka” w raporcie zatytułowanym „Bezrobotni nierobotni” opisywał problem, jaki walcząca o cywilizacyjny awans Polska ma z bezrobotnymi. Jeden z bohaterów materiału na pytanie, dlaczego nie pracuje, odpowiadał: „Nie robim, bo się ujebiem”. Nawet autorzy „Diagnozy Społecznej”, największego cyklicznego badania socjologicznego w Polsce, nie uchronili się przed krzywdzącymi uproszczeniami, pisząc w 2009 r. o bezrobotnych kobietach, które „z pewnością nie podjęłyby pracy, nawet gdyby rynek je wzywał; dzięki zaś zarejestrowaniu w urzędzie otrzymują, podobnie jak pracujący na czarno, »ekstra-prezent« od państwa – bezpłatne ubezpieczenie zdrowotne i przez pewien czas comiesięczny zastrzyk finansowy”.
Znamienne, że skrzywionego wizerunku bezrobotnych media i badacze nie wypatrzyli raczej na ulicy. Irena Reszke, autorka książki „Wobec bezrobocia. Opinie, stereotypy”, pod koniec lat 90. precyzyjnie oszacowała uczucia Polaków do osób bez pracy. Okazało się, że określenie „bezrobotny” aż u 55,7 proc. ankietowanych budziło skojarzenia pozytywne lub neutralne, zbudowane na osobistych doświadczeniach utraty pracy lub kontaktach ze znajomymi czy krewnymi, którzy także doświadczyli bezrobocia. Dominowało tu przekonanie, że utrata etatu jest jednym z wielu zdarzeń losowych, na które nie ma się większego wpływu. Kolportowany w mediach wizerunek bezrobotnego, który „jest sam sobie winien” lub z wyrachowania woli pozostawać na państwowym garnuszku, podzielało natomiast tylko 10,2 proc. badanych.
Siła medialnego stygmatyzowania grupy, którą w pewnym momencie uznano za hamulcowych polskiej transformacji gospodarczej, była jednak bardzo duża. Badanie CBOS z 2001 r. na temat źródeł utrzymania osób bez pracy pokazało przepaść, jaka dzieliła już codzienność polskich bezrobotnych od wyobrażeń reszty społeczeństwa. 47 proc. wszystkich zapytanych o źródła utrzymania osób bez pracy wskazało na pomoc społeczną, instytucje charytatywne i Kościół. Wśród samych bezrobotnych odsetek takich samych odpowiedzi wyniósł tymczasem 12. Odwrotne proporcje badacze uzyskali przy pytaniu o oszczędności: 20 proc. ankietowanych bezrobotnych wskazało właśnie na nie jako na dodatkowe źródło utrzymania w trakcie poszukiwania pracy. Wśród wszystkich uczestników badania takiego zdania było tymczasem tylko 3 proc.
Miary normalności
Przez 26 z 30 lat wolnego rynku w Polsce wskaźnik bezrobocia utrzymywał się powyżej 10 proc., chwilami przekraczając nawet 20 proc. W rezultacie wielu przedsiębiorców nabrało przeświadczenia, że olbrzymia przewaga popytu nad podażą jest naturalnym stanem polskiego rynku pracy. W obecnym kryzysie widzą natomiast „powrót do normalności”. Z ich punktu widzenia kluczowa wydaje się więc również odpowiedź na pytanie o tempo powrotu „rynku pracodawcy”.
Wiele wskazuje bowiem na to, że załamanie rodzimej gospodarki nie będzie tak dotkliwe, jak w zamożniejszych od Polski krajach Europy Zachodniej, którym Komisja Europejska w prognozie sprzed kilkunastu dni wieszczy wprost katastrofę. Przy zapowiedziach spadku PKB Włoch, Hiszpanii, które stracą w tym roku ponad 9 proc., czy nawet na tle Niemiec, których gospodarka skurczy się o 6,5 proc., spadek polskiego PKB o 4,3 proc. rzeczywiście wygląda jak najniższy wymiar kary.
Optymizm autorów prognozy opiera się na porównaniu prostych parametrów poszczególnych gospodarek, w którym wyraźnie rysuje się tymczasowa przewaga polskiej: niski w odniesieniu do unijnej średniej odsetek mieszkańców zatrudnionych w sektorze usług, zwłaszcza turystyki, w którą pandemia uderzyła z największą siłą; niewielki udział tejże turystyki w polskim PKB; wciąż duża liczba zakładów przemysłowych, które produkują na eksport. I to dla różnych branż. Słowacja, która kilkanaście lat temu związała się na dobre i na złe z przeżywającym obecnie wielkie trudności sektorem motoryzacyjnym, w tym roku wyhamuje o 6,7 proc.
Jej sytuację komplikuje dodatkowo obecność w strefie euro, a tym samym brak swoistego zderzaka, jakim dla każdej gospodarki jest różnica kursowa. Przez ostatnie 12 miesięcy euro podrożało do złotego o ponad 5 proc. i o tyle polscy eksporterzy mogą dziś obniżyć ceny dostaw dla kontrahentów płacących w unijnej walucie, nie tracąc przy tym na rentowności. Słowackie montownie samochodów czy centra usług dla biznesu w Wilnie czy w Tallinie, gdzie również płaci się już w euro, w walce o zagraniczne zlecenia będą zatem musiały sięgnąć do kieszeni o wiele głębiej niż ich polscy rywale.
W powtarzanej przez ekonomistów litanii przewag naszej gospodarki poczesne miejsce nadal zajmują także niskie koszty zatrudnienia. Z szacunków Eurostatu wynika, że godzina pracy Polaka w 2018 r. (nowszych opracowań na razie brak) kosztowała średnio 10,1 euro i taniej można było ją zlecić tylko w Bułgarii (5,4 euro), Rumunii (6,9 euro), na Litwie (9 euro), Węgrzech (9,2 euro) i na Łotwie (9,3 euro). W porównaniu z 2017 r. koszty polskiej pracy wzrosły wprawdzie o 6,8 proc., ale nadal są niezwykle atrakcyjne – zwłaszcza w zestawieniu z duńskimi (43,5 euro za godzinę), belgijskimi (39,7 euro), szwedzkimi (36,6 euro), holenderskimi (35,9 euro), francuskimi (35,8 euro) czy niemieckimi (34,6 euro). Jeśli potwierdzą się prognozy ekonomistów i po głębokiej tegorocznej recesji gospodarki odbiją w przyszłym roku w górę (Bruksela szacuje, że w tym roku PKB UE skurczy się o 7,4 proc., ale w 2021 r. odnotuje aż 6,1 proc. wzrostu), dla firm w najlepszej kondycji nastanie wówczas okres żniw.
Dlatego trudno nie mieć wrażenia, że część przedsiębiorców i wspomagających ich ekonomistów w debacie publicznej z premedytacją przerysowuje zagrożenie bezrobociem w najbliższych miesiącach. Cel? Przygotować podatny grunt pod rozmowy o ponownej deregulacji rynku pracy i pod dalsze obniżki wynagrodzeń, które jeszcze bardziej zwiększą konkurencyjność ich firm w nowej, postpandemicznej rzeczywistości wspólnego unijnego rynku. Jeszcze kilka miesięcy temu środowisko uskarżało się na brak około dwóch milionów rąk do pracy. W marcu, tuż przed zamknięciem granic, Rzeczpospolitą opuściło w pośpiechu kilkadziesiąt tysięcy obywateli Ukrainy, pogłębiając jeszcze bardziej tę lukę. W kontekście tych informacji zapowiedzi 14-procentowej stopy bezrobocia w Polsce na koniec roku wydają się zatem, delikatnie mówiąc, zbyt pesymistyczne.
Jak mówi dr hab. Agnieszka Chłoń-Domińczak, ekonomistka zajmująca się polityką społeczną, w odpowiedzialny sposób można dziś prognozować zagrożenie bezrobociem w przedziale 8-9 proc. na koniec roku. To oznacza, że do sylwestra pracę straci około 700 tysięcy osób. Straszenie dwukrotnie wyższym wskaźnikiem będzie jednak w tej sytuacji takim samym nadużyciem jak mówienie, że te 700 tys. Polaków nieodpowiedzialni kapitaliści składają właśnie na ołtarzu zysków. ©℗",MAREK RABIJ,25.05.2020,https://www.tygodnikpowszechny.pl/be-jak-bezrobotny-163503
86,CZY JEZUS LUBI UBI?,"Nie jest zaskoczeniem, że z powodu COVID-19 papież Franciszek odkrywa dla katolików bezwarunkowy dochód podstawowy. Zadziwia raczej, że dzieje się to dopiero teraz. Ale przecież lepiej późno niż wcale.","W Niedzielę Wielkanocną do trwającej w najlepsze debaty o dochodzie podstawowym (jej przebieg mogą Państwo prześledzić czytając poprzednie wpisy z cyklu #WośSięJeży) włączył się papież Franciszek. W liście do Światowego Spotkania Ruchów Ludowych napisał, że pandemia COVID-19 to może być dobry czas na wprowadzenie „powszechnej pensji podstawowej”. Mogłaby ona – czytamy w liście – „przywrócić godność wielu szlachetnym i społecznie potrzebnym zadaniom, które wykonujecie”. W ten sposób – pisze papież – „można osiągnąć cel, który jest jednocześnie humanistyczny i chrześcijański”. To znaczy sprawić, by żaden pracownik nie był już dłużej „wyzuty ze swoich praw”. Pełna wersja papieskiego listu dostępna jest tutaj.
Wieść o liście natychmiast stała się globalnym newsem dużego kalibru. Nie bez przyczyny. Franciszek nigdy dotąd nie udzielił tak konkretnego poparcia dla idei dochodu podstawowego. W swym społecznym nauczaniu ograniczał się raczej do ostrożnej i dość ogólnej krytyki stanu stosunków społecznych. Stronił nawet od użycia słowa „kapitalizm”. Podobnie zachowywali się jego współpracownicy, czego doświadczyłem rozmawiając kilka miesięcy temu z Luigino Brunim, włoskim ekonomistą uważanym za jednego z papieskich doradców (pełną wersję rozmowy znajdziecie tutaj). Spytałem Bruniego wprost o dochód podstawowy, ale nie chciał udzielić jednoznacznej odpowiedzi. Dociskany, zwracał wręcz uwagę na sprzeczności dochodu podstawowego ze społeczną nauką Kościoła. W tym kontekście niedzielne poparcie papieża dla idei UBI jest jeszcze bardziej godne uwagi. Zwłaszcza że orędownicy dochodu podstawowego ochoczo podchwycili słowa Franciszka, nazywając je nawet „gamechangerem”. Czyli momentem, który w żywej debacie o UBI wiele zmieni. 
Czy słowa Franciszka faktycznie oznaczają, że cała wcześniejsza rezerwa Kościołów (nie tylko katolickiego) wobec rozwiązań polityczno-ekonomicznych przypominających dochód podstawowy momentalnie stopnieje? To oczywiście nie takie proste. Wiele pozostaje wciąż do wyjaśnienia.
1. Zacznijmy od samych słów papieża Franciszka. Warto zwrócić uwagę, że nie napisał on o „bezwarunkowym dochodzie podstawowym”, lecz o „bezwarunkowej pensji podstawowej”. Nie jest to bynajmniej przejęzyczenie. Wydaje się, że Franciszek chciał wyraźnie podkreślić kluczowy związek owego dochodu z pracą. Dlatego „pensja”, a nie „dochód”. Kryje się za tym podstawowa obawa wobec UBI, płynąca ze strony chrześcijańskiego, i pewnie nie tylko chrześcijańskiego mainstreamu. Z tym oderwaniem UBI od obowiązku świadczenia pracy problem ma pewnie niejeden z czytelników tej kolumny – niezależnie od tego, w co i jak mocno wierzy.
Podstawowy zarzut brzmi tak: dochód podstawowy będzie zniechęcał ludzi do pracy. Tym samym będzie stał w sprzeczności z pewnym wyimaginowanym naturalnym porządkiem, w którym praca nadaje ludzkiemu życiu sens i wartość. Ludzie bez pracy się posypią. Posypią się społeczeństwa i państwa. Posypie się cały otaczający nas ład. Obawy te nachodzą czasem pewnie nawet tych, którzy na ideę dochodu podstawowego patrzą skądinąd łaskawie.
Z tym problemem najlepiej zmierzyć się od razu. Wskazując, że dochód podstawowy jako alternatywa wobec pracy NIE JEST tym, czego pragną jego zwolennicy. Więcej nawet. Wizja (niczym w kreskówce dla dzieci z 2008 roku pt. „Wall-E”), w której ludzkość popada z braku pracy w bezczynną gnuśność, to... projekcja przeciwników dochodu podstawowego.
Jest to projekcja błędna z kilku powodów. Po pierwsze dlatego, że w prawdziwym świecie jesteśmy przecież po przeciwnej stronie skali. Pracujemy raczej bardzo dużo niż bardzo mało (kto nie wierzy, niech spojrzy na coroczne dane OECD na ten temat). W Polsce w ciągu 15 lat współczynnik zatrudnienia (odsetek aktywnych zawodowo osób w wieku produkcyjnym) wzrósł z 50 do 70 proc. Rósł nawet w latach 2016-2020, gdy zaczął się rozpędzać (rzekomo dezaktywujący zawodowo) program 500 plus. 
Co z tego wynika? Ano to, że tu i teraz, w rzeczywistości współczesnego kapitalizmu, dochód podstawowy nie jest alternatywą dla pracy. Nie jest promowaniem bierności i gnuśności. Przeciwnie. W prawdziwym życiu jest realnym wzmocnieniem pracujących! Daje im bowiem dodatkowy argument w negocjacji z pracodawcą. Owszem, czasem prowadzić może do odmowy pracy. Ale nie jakiejkolwiek pracy, lecz pracy na takich (w domyśle: pozbawiających godności) warunkach. Dlatego UBI nie stoi w sprzeczności ze słowami papieża. Przeciwnie: jeśli chrześcijaństwo zbudowane jest na uznaniu godności każdej jednostki ludzkiej, to UBI właśnie tę godność wielu jednostkom ma szansę przywrócić.
Czytaj także: Rafał Woś: Na wirusa 500 plus plus
Oczywiście będą istnieć pytania o przypadki graniczne. Belgijski filozof Philippe Van Parijs (jeden z nielicznych zwolenników tzw. marksistowskiego libertarianizmu) nazwał to „dylematem surfera”. Co począć z tymi, którzy wezmą dochód podstawowy i wycofają się z życia społecznego i produkcyjnego, całymi dniami oddając się surfowaniu albo siedzeniu przed telewizorem, chodzeniu po lesie lub czymukolwiek innemu, co uważa się za bezproduktywne? Czy społeczność ma machnąć na nich ręką? Czy musi ich jakoś wciągnąć do gry? 
Na te dylematy można sobie wyobrazić wiele odpowiedzi. Brytyjski ekonomista Anthony Atkinson proponował na przykład, żeby byli oni zobowiązani do wykonywania pracy „społecznie użytecznej” na rzecz dobra wspólnego. Inni twierdzą, żeby nie przesadzać. Przekonują, że z pozornego lenistwa czy pięknoduchostwa powstaną nierzadko rzeczy piękne. A co, jeśli ów surfer pracuje nad nową teorią względności, która umożliwi nam np. podróże w czasie? Czy można go nazwać „nierobem”? A może jako społeczeństwo powinniśmy dopuścić istnienie szarej surferskiej strefy, w której – z dala od codziennego kołowrotka – może się wykluć coś cennego? Czy taki na przykład Karol Darwin mógłby opracować teorię ewolucji, gdyby nie był bogaty z domu i nie musiał martwić się o to, czy złapie kolejną chałturę albo grant badawczy?
2. Inny argument, zgodnie z którym UBI jest rzekomo nie do pogodzenia z Biblią, ma związek z chciwością. „Dostaniesz 1000 dolarów, to zaraz zapytasz, dlaczego nie 1500. Dostaniesz 1500, więc dlaczego nie 2000” – tak na pytanie o dochód podstawowy odpowiedział ewangelicki kaznodzieja Chuck Bentley. Zacytował nawet (a jakże!) odpowiedni fragment Pisma. „Kto kocha się w pieniądzach, pieniądzem się nie nasyci; a kto się kocha w zasobach, ten nie ma z nich pożytku” (Koh 5,9). 
Takie pryncypialne potępienie chciwości trąci jednak hipokryzją. Zwłaszcza wobec skali problemu nierówności majątkowym we współczesnym kapitalizmie. Tym, co je napędza, jest przecież zjawisko rentierstwa. Fakt, że w ciągu ostatnich 30 lat tak mocno urosła liczba światowych miliarderów, nie jest przecież związany z ich pracą w sensie dosłownym. Wzrost majątków polega raczej na akumulacji kontrolowanego przez nich kapitału. Jasne, że większość współczesnych bogaczy, od Bezosa po Sołowowa, pracuje. Mają biura, podróżują i ubijają interesy. Trudno jednak nie zauważyć, że coś ich pracę odróżnia od pracy większości z nas. Oni robią to raczej dla przyjemności niż z konieczności. Dzieje się tak dlatego, że tak naprawdę ich dochody mają charakter rentierski. Praca jest dla nich rozrywką.
Czytaj także: Rafał Woś: Kto się boi pokonania kryzysu?
Pytanie, czy którykolwiek Kościół kiedykolwiek im tego rentierstwa zabronił? Albo nazwał je wprost niemoralnym i niemożliwym do pogodzenia z tym, co mówi Pismo? Chyba nie. Wokół bogatych chodzi się raczej na paluszkach. Jeśli napomina, to delikatnie i w sposób raczej zawoalowany. Ale skoro tak, to dlaczego zabraniać stosowania mechanizmu rentierstwa powszechnego na poziomie maluczkich? A przecież dokładnie tym jest – co do zasady – mechanizm dochodu podstawowego. To przeniesienie logiki rentierstwa w wersji mini na poziom powszechny. Czy godzi się więc przypowieść o uchu igielnym stosować tylko wobec maluczkich? Tylko ich chłostać, że są chciwi: mając 1500, chcą 2000. A nie wobec silnych, którzy operują na liczbach o dalece większej ilości zer? Czy nie spełnia to definicji hipokryzji?
3. Streszczę na koniec treść pewnego kazania. Idzie to tak: przez większą część historii ludzkości ubóstwo było spowodowane przez niedostatek. Nie było wystarczająco dużo jedzenia, by wykarmić do syta wszystkich. Zbyt mało domów, by każdy mógł zamieszkać w godnych warunkach. Zbyt mało szkół, by każdy mógł otrzymać porządną edukację. Tak było kiedyś. Ale dziś już tak nie jest. Ludzkość ma dziś wystarczająco dużo jedzenia, by nakarmić wszystkich ludzi do syta, a nawet zdrowo. Starczy mieszkań, by wszyscy mogli mieć dach nad głową. Szkół i nauczycieli też jest pod dostatkiem. Problemem jest pieniądz. Zbyt wielu ma zbyt mało pieniędzy, by kupić porządne jedzenie, mieć normalny dom i warunki do tego, by się w spokoju uczyć. Problemem naszych czasów nie jest brak zasobów. Problemem jest zły i nierówny podział tych zasobów.
To kazanie zostało wygłoszone kilka lat temu przez pastora Rogera Lee Raya ze Springfield w stanie Missouri w USA. Kazanie (jego pełna wersja tutaj) brzmi tak, jakby mogło w każdej chwili zakończyć się wezwaniem do wprowadzenia uniwersalnego bezwarunkowego dochodu podstawowego. Nie przychodzi mi do głowy żaden powód, dla którego jego autorem nie mógłby być papież Franciszek, Jan Paweł II lub inny społecznie wrażliwy katolicki duchowny. To kolejny dowód, że logika UBI nie jest w żaden sposób sprzeczna z duchem chrześcijańskim.
To nie jest tak, że dochód podstawowy kłóci się z chrześcijaństwem na jakimkolwiek istotnym polu. Epidemia, z którą się teraz zmagamy, to doskonały czas, by zrobić w jego sprawie kolejny krok.
Polecamy: Woś się jeży - autorska rubryka Rafała Wosia co czwartek w serwisie ""TP""",RAFAŁ WOŚ,16.04.2020,https://www.tygodnikpowszechny.pl/czy-jezus-lubi-dochod-podstawowy-163101
87,SERCE PAPIEŻA,"Życzę nam wszystkim w te Święta, żebyśmy lepiej rozumieli. Wtedy rozstąpią się mroki świata, nadzieja rozświetli twarze, dalecy staną się bliscy, a bliscy – najbliżsi.","Chciałbym jako podarunek pod choinkę podać na zachętę kilka fragmentów nowej książki papieża pt. „Powróćmy do marzeń. Droga ku lepszej przyszłości”. Powstała podczas kwarantanny Franciszka. W pisaniu wspierał go brytyjski pisarz i dziennikarz Austen Ivereigh (komentator BBC, autor wydanej i u nas biografii pt. „Prorok. Biografia Franciszka, papieża radykalnego”). Ta książka to ani wywiad z papieżem, ani jego spisane monologi. Jak powstawała, czytelnik może się przekonać w zamykającym ją „Postscriptum” Ivereigha. Choć oparta na klarownym schemacie: „kontempluj – rozeznawaj – proponuj”, chwilami sprawia wrażenie nieco chaotycznej, może dlatego, że jest o prawie wszystkim, jak nasze codzienne rozmowy.
„W próbach życia odsłaniasz swoje własne serce (...). Normalne czasy są jak wymiana formalności podczas oficjalnej rozmowy – nigdy nie musisz ukazywać siebie”. Nie wiem, jak ta książka ma się do tzw. zwyczajnego nauczania papieskiego, ale wiem, że w niej papież Franciszek odsłania własne serce, pokazuje siebie.
Wybrane fragmenty nie są syntezą książki, a raczej pokazaniem, co papież Franciszek myśli o kilku ważnych sprawach.
O PANDEMII: „Kryzys pandemii COVID-19 wydaje się wyjątkowy, gdyż dotyka większości ludzkości. (...). Są tysiące równie strasznych kryzysów, ale ponieważ dzieją się one gdzieś daleko od wielu z nas, zachowujemy się tak, jakby w ogóle ich nie było”. „Czasami myślenie globalne cię paraliżuje (...) Tym, co pomaga, jest skupienie się na konkretnych sytuacjach (...) nie możesz iść na peryferie w sposób abstrakcyjny; potrzebujesz konkretu. Często myślę o prześladowanych ludach (...) Szczególnym uczuciem darzę lud Rohinga. (...) W Bangladeszu tysiące ich przebywa w obozach dla uchodźców, gdzie szaleje wirus COVID-19. Wyobraź sobie, co dzieje się w obozie dla uchodźców, gdy uderza w niego wirus”. „Czasem, kiedy myślę o wyzwaniach, które są przed nami, czuję się przygnieciony. Ale nigdy nie czuję beznadziei”.
TERAZ: „Widzę teraz dużo okopów. Ludzie, którzy najwięcej zainwestowali w świat, jaki obecnie mamy, właśnie kopią okopy. Niektórzy przywódcy mówią, że tu i ówdzie można by coś przesunąć, ale tak naprawdę są zwolennikami starego systemu. Gdy mówią o »zdrowieniu«, mają na myśli położenie w przyszłości odrobiny farby, dotknięcie pędzlem swojego dzieła tu i ówdzie, a wszystko po to, by się upewnić, że nic się nie zmieni. Jestem przekonany, że doprowadzi to do jeszcze większej porażki, takiej, która może wywołać ogromną społeczną eksplozję”.
JUTRO: „Dzieją się rzeczy, których nigdy sobie nie wyobrażaliśmy. Zapaść środowiska, globalna pandemia, powrót populizmów – właśnie teraz je przeżywamy, a to, co kiedyś uważaliśmy za normalne, coraz bardziej przestaje istnieć. Myślenie, że możemy wrócić do miejsca, w którym byliśmy, jest iluzją. Próby przywrócenia dawnego porządku rzeczy to zawsze wejście w ślepy zaułek”.
FUNDAMENTALIZM. „W obliczu tej niepewności ideologia i sztywny sposób myślenia wabią urokiem, któremu musimy się oprzeć. Fundamentalizm jest środkiem do gromadzenia myśli i zachowań jako schronienia, które ma podobno ochronić człowieka przed kryzysem. Fundamentalizmy oferują ochronę ludzi przed destabilizującymi sytuacjami w zamian za pewien egzystencjalny kwietyzm. Proponują one jeden, zamknięty sposób myślenia jako substytut tego, który otwiera na prawdę. Kto szuka schronienia w fundamentalizmie, ten boi się wyruszyć na poszukiwanie prawdy. On już »ma« prawdę, a każde jej szukanie jest interpretowane jako agresja wobec jego osoby”.

Papież Franciszek na Placu Świętego Piotra. Watykan, 27 marca 2020 r. / ABACA / PAP
NADUŻYWANIE WŁADZY. „Nie przestanę mówić ze smutkiem i wstydem, że te nadużycia [władzy] popełniali również niektórzy członkowie Kościoła. W ostatnich latach podjęliśmy ważne kroki w celu ich wykorzenienia i stworzenia kultury opieki, zdolnej do szybkiego reagowania na oskarżenia. To zajmie trochę czasu, ale jest nieuniknionym zobowiązaniem, na które musimy nalegać ze wszystkich sił. Nie może być więcej nadużyć – czy to seksualnych, czy też władzy i sumienia – ani w Kościele, ani poza nim”.
HISTORIA NIEUPIĘKSZONA. „Hańba naszej przeszłości jest częścią tego, czym i kim jesteśmy. (...) Istnieje wielkie niebezpieczeństwo we wspominaniu win innych w celu głoszenia swojej własnej niewinności (...). Spójrzmy na przeszłość krytycznie, lecz z empatią, aby zrozumieć, dlaczego ludzie przyjęli za pewnik to, co teraz wydaje nam się odrażające. I wreszcie, jeśli musimy przeprosić za błędy popełnione przez instytucje tamtego czasu, możemy to zrobić, ale zawsze mając na uwadze kontekst historii. (...) Historia jest tym, czym była, a nie tym, czym chcielibyśmy, żeby była”.
EKOLOGIA. „Istnieją ruchy ekologiczne, które zmieniają doświadczenie ekologiczne w ideologię, ale świadomość ekologiczna to po prostu świadomość, a nie ideologia. To świadomość, jaka jest stawka losu ludzkości”.
ABORCJA. „Jeśli uważasz, że aborcja, eutanazja i kara śmierci są do zaakceptowania, twoje serce nie będzie przejmowało się skażeniem rzek i niszczeniem lasów deszczowych. I odwrotnie. Tak więc, nawet jeśli ludzie będą nadal usilnie argumentować, że problemy te dotyczą różnych porządków moralnych, jak długo będą się upierać, że aborcja jest uzasadniona, ale pustynnienie już nie, albo że eutanazja jest zła, ale zanieczyszczone rzeki są ceną za postęp gospodarczy, tak długo będziemy wciąż tkwić w tym samym braku integralności, który doprowadził nas tu, gdzie jesteśmy”.
LUDZIE O WYIZOLOWANYM SUMIENIU. „Katolikom o wyizolowanym sumieniu nigdy nie brakuje powodów do krytykowania Kościoła, biskupów czy papieża: albo jesteśmy spóźnieni, albo poddajemy się nowoczesności; nie jesteśmy tym, czym powinniśmy być lub podobno kiedyś byliśmy”. „Ci, którzy deklarują, że w Kościele jest zbyt wiele »zamieszania« i że tylko takiej czy innej grupie purystów lub tradycjonalistów można ufać, sieją podziały. To samo dotyczy tych, którzy twierdzą, że dopóki Kościół nie wyświęci kobiet na dowód swojego zaangażowania na rzecz równości płci, lokalna parafia lub biskup nie mogą liczyć na ich współpracę. Są to pozornie spójne i dobrze uzasadnione powody, ale maskują one ducha wyizolowanego sumienia, które odmawia bycia uczniem Chrystusa na łonie Jego Kościoła. Ludzie ci kończą na przehandlowaniu doktryny dla ideologii, a ich przypuszczenia i podejrzenia ostatecznie prowadzą ich do snucia teorii spiskowych i patrzenia na wszystko przez zniekształconą soczewkę”.
GRZESZNA TWARZ KOŚCIOŁA. „Pomóżmy mu znowu wstać. Nie potępiajmy go ani nie lekceważmy, lecz troszczmy się o niego jak o naszą własną matkę. (...) Niestety, dzisiaj tak wielu ludzi (...) z zamkniętego świata swego oblężonego »ja« narzeka i gardzi, a czując, że ich tożsamość jest zagrożona, angażuje się w bitwy – online i osobiście – by się poczuć bezpieczniej”.
To kilka zaledwie fragmentów. Świątecznie zapraszam na spotkanie z Franciszkiem. Ta niewielka książeczka jest jak rozmowa z nim. Pomaga go zrozumieć, zrozumieć Kościół i zawiłości świata.
Życzę nam wszystkim w te Święta, żebyśmy lepiej rozumieli. Wtedy rozstąpią się mroki świata, nadzieja rozświetli twarze, dalecy staną się bliscy, a bliscy – najbliżsi. Świąteczny numer „Tygodnika” na pewno nam w tym pomoże. ©℗
CZYTAJ WIĘCEJ: BOŻE NARODZENIE 2020 >>>",KS. ADAM BONIECKI,14.12.2020,https://www.tygodnikpowszechny.pl/serce-papieza-165960
88,SZTUKMISTRZ Z ANINA,"W jego rękach jest dalsze trwanie rządu i całej formacji politycznej. Niektórzy twierdzą, że również los pacjentów, ale to akurat nieprawda, bo ten zależy od ludzi, których Łukasz Szumowski od dwóch lat wodzi na pokuszenie i wystawia na próbę.","Profesor, kardiolog. Trzy lata temu szerzej nieznany wiceminister nauki, skoncentrowany na innowacjach. Niedawno, jakby od wczoraj – minister zdrowia. Dziś: twarz rządu w wojnie z epidemią i najbardziej decyzyjny, po Jarosławie Kaczyńskim, polityk obozu rządzącego. Jutro, można to sobie wyobrazić, kandydat Zjednoczonej Prawicy do prezydentury.
Bo choć Prawo i Sprawiedliwość nie ustaje w próbach forsowania rozwiązań, które umożliwiłyby przeprowadzenie wyborów w terminie, obóz władzy w tej sprawie pęka. Prawdopodobne staje się przesunięcie ich o rok. Gdyby ten scenariusz był realny, oznaczałoby to rozpoczęcie gry o Pałac Prezydencki od początku.
W pierwszych tygodniach epidemii buduje swoją pozycję i zdobywa społeczne wsparcie. Jeszcze w lutym ufał mu niespełna co piąty Polak. Pod koniec marca – niemal co drugi, co daje Szumowskiemu podium tuż za Dudą, a przed premierem Mateuszem Morawieckim. Minister budzi też dużą sympatię, nawet wśród części wyborców niesprzyjających PiS. Mógłby być dla partii rządzącej kandydatem marzeń. O ile oczywiście wyjdzie z tarczą z pojedynku z patogenem.
Prawicowe – i nie tylko – media od początku epidemii kreują ministra niemal na zbawcę narodu. Chwalą za sprawność komunikacyjną: konkretny, powściągliwy, spokojny, nawet jeśli ma do przekazania trudne informacje. Budzący również współczucie: kolejne doby z minimalną ilością snu odciskają na jego twarzy coraz większe piętno.
CZYTAJ WIĘCEJ:
Pandemia COVID-19 - serwis specjalny
Tygodnik na kwarantannę - wybór najlepszych tekstów dostępny bezpłatnie!
Sprawność komunikacyjna to nie wszystko. Ktoś przypomina sobie o artykule z „Małego Gościa Niedzielnego”. Zdjęcie Łukasza Szumowskiego i jego przyszłej żony Anny ze spotkania z Matką Teresą króluje w mediach społecznościowych. Młodzi medycy (żona ministra jest anestezjologiem w Centrum Zdrowia Dziecka) przepracowali część wakacji w jednej z tzw. umieralni prowadzonych przez świętą z Kalkuty.
W 2004 r., gdy powstaje artykuł, Łukasz Szumowski to młody, dobrze zapowiadający się lekarz i naukowiec, pnący się po szczeblach kariery w Instytucie Kardiologii im. Stefana kard. Wyszyńskiego w Aninie. Pracę w prestiżowej placówce rozpoczął zaraz po studiach w 1998 r. W tym samym, w którym prof. Zbigniew Religa objął stery w II Klinice Kardiochirurgii. Gdy Religa w 2001 r. zostaje dyrektorem w Aninie, Szumowski przygotowuje doktorat.
Konserwatysta, człowiek deklarujący głęboką wiarę, ojciec czworga dzieci, miłośnik nart, żeglarstwa, a także boksu, o którym ma rozmawiać w wolnych chwilach z prezesem Kaczyńskim. Specjalista od spraw beznadziejnych. Prawdziwy sztukmistrz.
Sztuczka pierwsza: warto rozmawiać
Gdy w styczniu 2018 r. Szumowski zgadza się przyjąć tekę ministra zdrowia w rządzie Mateusza Morawieckiego, trwa najostrzejszy od ponad dekady protest lekarzy. Rezydenci, doprowadzeni do rozpaczy, tygodniami upokarzani przez poprzedniego ministra zdrowia Konstantego Radziwiłła, po proteście głodowym, który zaangażował nielicznych, ale zyskał młodym lekarzom szacunek i sympatię opinii publicznej, przechodzą do ograniczenia czasu pracy. Bez dodatkowych dyżurów młodych lekarzy grafiki szpitalne trzeszczą w szwach. Wiadomo, że system przetrwa – większość lekarzy pozostaje bierna – ale wizerunkowo rząd wypada fatalnie.
Szumowski zaprasza młodych medyków do stołu. Robi to, co potrafi znakomicie – rozmawia. Przede wszystkim – słucha. Ba, przyznaje rację. Liderzy protestu są pod wrażeniem. Tłumaczą – sami sobie i tym, których reprezentują – że konieczny będzie kompromis. Ten, który wcześniej bezskutecznie proponował Radziwiłł. Mieli protestować, aż rząd zgodzi się na zwiększenie publicznych nakładów na zdrowie do 6,8 proc. PKB w ciągu trzech lat, ale nowy minister mówi, że to niemożliwe. Trzeba się zgodzić na 6 proc. do 2024 r.
Nie tylko w sprawie nakładów potrzebne jest miarkowanie żądań. Chcieli dla lekarzy w trakcie specjalizacji dwóch średnich krajowych, dla specjalistów – trzech. Minister oferuje znacznie mniej, ale dorzuca bon lojalnościowy dla rezydentów – kilkaset złotych miesięcznie w zamian za zobowiązanie do pracy w Polsce po specjalizacji przez określony czas. No i – to dla młodych lekarzy równie ważne jak podwyżki – minister obiecuje, że będzie duża nowelizacja ustawy o zawodach lekarza i lekarza dentysty. Projekt przygotuje zespół z silną reprezentacją środowiska lekarskiego.
Przed kamerami minister i lekarze podpisują stosowny dokument. Na formalnych uściskach dłoni się nie kończy. Medycy symbolicznie wpinają ministrowi w klapę znaczek Porozumienia Rezydentów. Jeden z liderów protestu wylewnie ściska Szumowskiego.
Profesor deklaruje dialog. „Zdrowie nie ma barw politycznych, potrzebne jest porozumienie” – mówi posłom Komisji Zdrowia, partnerom w Radzie Dialogu Społecznego. Wznawia zawieszone za Radziwiłła spotkania Zespołu Trójstronnego ds. Ochrony Zdrowia. Podpisuje zarządzenia powołujące kolejne zespoły eksperckie. Wreszcie ogłasza narodową debatę „Wspólnie dla Zdrowia”. Przez rok – od czerwca 2018 do czerwca 2019 r. w różnych miejscach Polski – teoretycy i praktycy mają dyskutować nad kluczowymi problemami ochrony zdrowia. Pokłosiem debaty, obiecuje minister, będzie raport, a wnioski staną się podstawą do wypracowania strategii, na podstawie której ministerstwo przedstawi projekty…
Tak, rację mają ci, którzy jeszcze przed inauguracją debaty przeczuwają, że nic z tego nie będzie. Że chodzi o rozwodnienie w dziesiątkach konferencjogodzin zasadniczej kwestii: rząd nie zamierza przeznaczyć na zdrowie żadnych, a w każdym razie żadnych znaczących dodatkowych pieniędzy.
Istotnie, debata kończy się niczym. Raport i wnioski lądują w szufladzie u ministra i nie wiadomo, czy kiedykolwiek zostaną z niej wyciągnięte. Ale czas udało się kupić: trwa kampania parlamentarna, Szumowski jest lokomotywą listy w Płocku. PiS nie wysyła ministra na pierwszą linię frontu – okręg płocki to jeden z tych, w których może liczyć na świetny wynik.
Sztuczka druga: dowożenie
Szumowski nie prowadzi w Płocku dużej kampanii. To również efekt wewnątrzpartyjnych ustaleń – o głosy biją się tam miejscowi działacze i zasłużeni posłowie. To ich plakaty wiszą na płotach i ogrodzeniach. Łukasz Szumowski plakatami walczyć nie musi. Jest stale obecny w mediach: a to jako minister ogłaszający istotne decyzje, a to z powodu awarii warszawskiej oczyszczalni Czajka, gdy troszczy się o jakość wody płynącej przez Płock Wisły, a to dzięki porozumieniu między PKN Orlen a Instytutem Onkologii w Warszawie. Koncern, zatruwający płockie powietrze, zobowiązuje się do finansowania programu profilaktyki onkologicznej dla mieszkańców. Firmy nie mogą wspierać finansowo kampanii, ale na tydzień przed wyborami Szumowski jest specjalnym gościem dwudniowego pikniku zdrowotnego na Orlen Arenie.
Ostatecznie minister zdobywa nieco ponad 35 tys. głosów – wynik, w porównaniu z innymi lokomotywami rządowymi, przeciętny, ale nieprzynoszący wstydu. PiS utrzymuje stan posiadania w okręgu – nikt jednak do Szumowskiego pretensji nie ma. Ministerstwo Zdrowia to niewdzięczny kawałek chleba. Zewsząd i stale pretensje – że płace niskie, mało pieniędzy, długi szpitali rosną, w kolejkach do badań i zabiegów czeka się nie miesiącami, ale latami. Minister zdrowia w rządzie może zaś niewiele, żeby nie powiedzieć – nic.
To nie jest specyfika rządów PiS. Ministrowie zdrowia na przestrzeni ostatnich trzech dekad, poza nielicznymi wyjątkami, nie byli ani filarami kolejnych gabinetów, ani też przesadnie mocnymi osobowościami. Te wyjątki to na pewno Franciszka Cegielska (rząd Jerzego Buzka), której misję po kilkunastu miesiącach przerwała śmierć z powodu raka trzustki, oraz prof. Zbigniew Religa (rządy PiS 2005-07). Z nimi liczyli się i premierzy, i ministrowie finansów. Ci drudzy oczywiście w ramach kultywowanego w swoim resorcie przekonania, że zdrowie to studnia bez dna, więc nie ma co przesadnie dosypywać do niej pieniędzy, bo znikają.
Mateusz Morawiecki jako wicepremier i minister finansów na zdrowie patrzy dokładnie tak samo: obcina wszelkie zapędy Konstantego Radziwiłła zmierzające do zwiększania udziału ochrony zdrowia w wydatkach publicznych. – Macie swój budżet, szukajcie w nim pieniędzy na nowe zadania – słyszy np. resort zdrowia, gdy planuje reorganizację systemu ratownictwa medycznego.
Ale jesienią 2017 r. rezydenci mówią: „Dość!”. Wpisują na sztandary hasło „6,8 proc. PKB na zdrowie”. Dlaczego tyle? To, według WHO, minimalny poziom finansowania w krajach rozwiniętych. Polska na zdrowie wydaje 4,5 proc. PKB. Rząd, przyparty do muru, obiecuje 6 proc. – za kilka lat. I stopniowe podnoszenie wskaźnika. Konstanty Radziwiłł, autor ustawy, mówi o setkach miliardów dodatkowych środków, które w ciągu dekady wpłyną do systemu. Po cichu jednak – jeszcze za Radziwiłła – rząd zmienia ustawę. Wskaźnik z roku na rok będzie rosnąć (w 2020 r. Polska ma wydawać już ponad 5 proc.), ale punktem odniesienia będzie PKB sprzed dwóch lat. Zapis przechodzi przez parlament niezauważony (niewielkim usprawiedliwieniem dla posłów opozycji jest to, że ustawę Sejm uchwala na jednym posiedzeniu, w ciągu kilkudziesięciu godzin). Nie zauważają go również rezydenci.
Dopiero po wielu miesiącach – już za kadencji Szumowskiego – staje się jasne, że dzięki ustawowemu kruczkowi nie będzie dodatkowych środków na zdrowie z budżetu państwa. Nie tylko dziesiątek miliardów, którymi budżet miał zasilać kasę NFZ, ale nawet kilkumiliardowych transferów. Ani w 2019, ani w 2020 r. budżet – by osiągnąć ustawowe minimum – nie musi dokładać do NFZ ani złotówki. Co więcej, realnie wskaźnik wydatków względem PKB praktycznie się nie zmienia. Budżet NFZ rośnie, ale ponieważ równo­legle idą w górę koszty świadczeń, więcej miliardów złotych wystarcza na tyle samo świadczeń, co kilka lat wcześniej. Albo nawet na mniej.
Rezydenci czują się zdradzeni. Zarzucają ministrowi oszustwo. „Nikogo nie oszukałem” – grzmi Szumowski. Ministerstwo konsekwentnie twierdzi, że na zdrowie Polska wydaje coraz więcej. I to nie jest jeszcze ostatnie słowo. „Co obiecujemy, dowozimy!” – przekonuje jesienią 2019 r. minister.
Ale z tym „dowożeniem” jest trochę tak, jak z zakupem sukienki na chińskiej platformie AliExpress. Na zdjęciu stylowa kreacja. W paczce – smętna ścierka. Tak właśnie jest z ustawą o zawodach lekarza i lekarza dentysty, na którą liczyli w lutym 2018 r. młodzi lekarze. Miała być gotowa w marcu 2019 r. Minął marzec, kwiecień, sierpień, październik. Ministerstwo Zdrowia nie dotrzymywało kolejnych terminów, by w końcu przedstawić projekt, a w nim – ułatwienie zatrudniania lekarzy spoza Unii Europejskiej. Konkretnie – z Ukrainy. To działanie nie tylko niezgodne z oczekiwaniami środowiska lekarskiego, ale całkowicie wbrew jego interesom. Sami lekarze mówią, że również wbrew interesom pacjentów, bo trudno będzie zweryfikować poziom wiedzy i przygotowania praktycznego specjalistów ze Wschodu.
Sztuczka trzecia: hokus-pokus, koronawirus
Tak czy inaczej, minister kolejną obietnicę uznał za wypełnioną, Sejm rozpoczął prace – ale ich nie skończył i prędko nie skończy. Bo, oczywiście, SARS-CoV-2.
Jeszcze pod koniec stycznia minister zdaje się nie dowierzać w powagę zagrożenia. Podczas spotkania z dziennikarzami (to zresztą jeszcze jeden świetny zabieg PR Łukasza Szumowskiego: od początku urzędowania systematycznie zaprasza wybranych dziennikarzy na śniadania prasowe, by w nieco swobodniejszej atmosferze porozmawiać o planach czy projektach ustaw) tonuje nastroje. „Wirus z Wuhan to jeden z koronawirusów, które wywołują przeziębienie. Nie jest groźniejszy niż grypa, a do grypy przygotowujemy się sezonowo” – mówi. I jeśli o coś apeluje, to po pierwsze – by media nie siały paniki. Po drugie – by zachęcały do szczepień przeciwko grypie.
W połowie lutego jedzie na narty. „Byłem we Włoszech” – mówi w rozmowie z Robertem Mazurkiem.
„– To jak pan wrócił z tych Włoch, to co? Pan się przebadał, zbadał, poszedł na kwarantannę?
– Ani się nie przebadałem, ani się nie zbadałem, nie poszedłem na kwarantannę, poszedłem do pracy…
– I rozsiewa pan.
– ...i kontrolowałem swój stan. Aczkolwiek to był jeszcze czas, kiedy nie było tzw. czerwonej strefy we Włoszech”.
Rzeczywiście, nie było. Jednak 26 lutego, gdy minister udziela tego wywiadu, już wiadomo, że północne Włochy dotyka kataklizm. Minister nadal utrzymuje, że koronawirus jest porównywalny pod względem zjadliwości i powodowanych powikłań z wirusem grypy.
Dwa i pół tygodnia później przeforsuje społeczną izolację i narodową, powszechną kwarantannę, zamknięcie granic. W całym rządzie on najlepiej wie, że każdy dzień zwłoki będzie powodował wysyp nowych zachorowań. A polski system ochrony zdrowia nie tylko nie przetrzyma takiej fali, jaka uderzyła w północne Włochy, ale załamie się pod kilka razy mniejszym naporem. Stąd zamknięcie szkół, uczelni, instytucji kultury, restauracji i galerii handlowych. I kolejne zaostrzenia, obejmujące również wydarzenia religijne.
To zresztą przykład, jak Szumowski doskonale radzi sobie z trudnymi partnerami. Kościół katolicki w Polsce niechętnie patrzy w lutym na decyzje, jakie zapadają we Włoszech – zamykanie świątyń, zakaz odprawiania mszy. Episkopat wyraża zgodę, by w czasie niedzielnych mszy odczytano list ministra zdrowia nawołujący do bezpiecznych w czasie zagrożenia epidemią zachowań, ale nie ma decyzji choćby o opróżnieniu kropielnic z wody święconej czy obligatoryjnym udzielaniu komunii na rękę. Nie ma mowy, przede wszystkim, o zamknięciu kościołów dla wiernych.
Choć wicepremier Jarosław Gowin publicznie mówi, że w czasach epidemii kościoły są szpitalami dla dusz i dlatego muszą zostać otwarte, Szumowski przeprowadza najpierw ograniczenie zgromadzeń religijnych do pięćdziesięciu osób, potem – do pięciu. Bez słowa sprzeciwu ze strony hierarchów. Ba – kurie same dyscyplinują księży, którzy próbują obchodzić epidemiczne rygory.
Rygory te są potrzebne nie tylko dlatego, że polska ochrona zdrowia od dekad niedomaga. W połowie marca 2020 r. jest kompletnie nieprzygotowana na skutki epidemii. Czas, jaki mieliśmy – ostatni tydzień stycznia i cały luty – rząd ­zmarnował na pozorowane ruchy, spotkania i narady, zamiast: kontraktować laboratoria, kupować setki tysięcy testów, zamawiać (gdzie się da) środki ochrony dla pracowników medycznych i sprzęt ratujący życie. Z tej listy – tak oczywistej – nie zrobiono niemal nic, za co zresztą w połowie marca stracił stanowisko szef Agencji Rezerw Materiałowych. Kozioł ofiarny, bo dlaczego ARM miała dokonywać nadzwyczajnych ruchów, skoro nic nadzwyczajnego – według resortu zdrowia – Polsce nie groziło?
W stan epidemii wkraczamy więc praktycznie nieuzbrojeni. Laboratoria zwiększają swoją przepustowość od stu testów na dobę (początkowo zresztą wykonują ich po kilkanaście, kilkadziesiąt) do 5 tysięcy (stan na początek kwietnia). Eksperci nie mają wątpliwości: polskie dane na temat liczby potwierdzonych przypadków są na tle innych krajów wyraźnie niższe (30 marca – 2055, w tym samym czasie np. Czechy – nieco ponad 3 tys., Norwegia – 4,5 tys.), bo wykonujemy mało testów. Powinno ich być przynajmniej trzy, cztery razy więcej. Wątpliwości budzi też metodologia uznawania COVID-19 za przyczynę zgonów. Polska, po pierwsze, nie przeprowadza badań u zmarłych, u których nie zdiagnozowano zakażenia, a można przypuszczać, że zgon wiąże się z koronawirusem, np. u osób z zapaleniem płuc. Po drugie, jeśli można orzec, że osoba zakażona zmarła z innej przyczyny – tak właśnie raportuje się w statystykach, dzięki czemu nasz kraj zdawał się pod koniec marca zieloną wyspą w ogarniętej pandemią Europie. Ministerstwo Zdrowia zarządza ograniczenie krytycznych wypowiedzi na tematy związane z epidemią.
Krytycznych głosów jednak nie brakuje. Zgodnie z zasadą, że najlepszą obroną jest atak, Łukasz Szumowski zarzuca „przespanie zagrożenia” Światowej Organizacji Zdrowia. WHO, jego zdaniem, szybciej powinna bić na alarm, zamiast wysyłać uspokajające komunikaty. Stawia też zarzuty Unii Europejskiej – za brak solidarności. Ale czy UE zawiniła, że polski rząd spóźnił się z przystąpieniem do procedury wspólnych zakupów, przez co wielka transza środków ochrony dla lekarzy i pielęgniarek przeszła nam koło nosa?
Szumowski broni się atakując, jednak nie przekracza cienkiej granicy śmieszności. Nie posuwa się, jak jego szef, do stwierdzeń, że Polska na epidemię „przygotowywała się od paru miesięcy”, gdy tylko w Wuhan zaraportowano pierwszy przypadek zakażenia.
I dobrze wie, że lepiej jest przedstawić rzeczywistość w nieco ciemniejszych barwach, niż bezpodstawnie uspokajać. „Możemy się spodziewać dwustu kilkudziesięciu, potem trzystu kilkudziesięciu, czterystu i pięciuset potwierdzonych przypadków na dobę – mówi pod koniec marca. – Tak wygląda rozprzestrzenianie się epidemii. Tego nie unikniemy. Możemy ograniczyć liczbę osób zarażonych. I to jedyne działanie, które spłaszcza tę krzywą, rosnącą jak fala tsunami”.
Czy on sam przetrwa uderzenie fali? Czy może, wykorzystując patent żeglarza, zdoła ją okiełznać? ©",MAŁGORZATA SOLECKA,06.04.2020,https://www.tygodnikpowszechny.pl/sztukmistrz-z-anina-162979
89,KŁANIAM SIĘ TEJ NORMALNOŚCI,"Nie chciałbym o nich pisać jak o małpie, która się nauczyła prowadzić samochód. Oni też nie chcą być tak postrzegani. Nie mają parcia na szkło, w ogóle.","Wprawdzie telewizje pokazywały kilkanaście razy dominikanów, którzy pospieszyli z pomocą Domowi Pomocy Społecznej w Bochni, ale wciąż były to te same zdjęcia ludzi w kombinezonach i maskach, prawdopodobnie zrobione tylko szczęśliwym trafem. Nie trąbią o tym, co robią, bo uważają, że ich obecność przy ofiarach koronawirusa jest czymś całkowicie naturalnym.
Niektóre dane o zaangażowaniu zakonnic i zakonników w walkę z koronawirusem i skutkami pandemii podaje – lakonicznie i bez zadęcia – „Biuletyn Tygodniowy Centrum Informacyjnego Zakonów”.
W kwietniu do przewodniczącego Konferencji Wyższych Przełożonych Zakonów Męskich zwrócono się z prośbą o pomoc zakonów męskich zarażonym COVID-19. Przewodniczący skierował ten apel do zakonów. Niektóre z nich już wcześniej podjęły się tego zadania. W biuletynie podano stan ich zaangażowania z połowy maja. I tak w różnego rodzaju pomoc bezpośrednią zaangażowanych było ponad 148 zakonników: franciszkanów, franciszkanów konwentualnych, saletynów, kapucynów, misjonarzy krwi Chrystusa, salwatorianów, kombonianów, karmelitów bosych, misjonarzy oblatów Maryi Niepokalanej (także sześciu młodych świeckich wolontariuszy ze wspólnoty oblackiej Niniwa), benedyktynów z Tyńca, dominikanów, salezjanów, orionistów, klaretynów, pijarów, albertynów, bonifratrów, redemptorystów.
Zakonnicy pełnią posługę zarówno kapelanów czy ratowników medycznych, jak i opiekują się chorymi zakażonymi COVID-19 w szpitalach, obsługują także izolatoria dla chorych, którzy nie mogą przeżyć kwarantanny we własnych domach. Klasztory paulinów na Jasnej Górze i franciszkanów w Wejherowie udostępniły miejsca noclegowe dla personelu medycznego. Zakonnicy troszczą się o ubogich i bezdomnych.
Z powodu braków kadrowych w szpitalach pracę podjęły 63 siostry zakonne, w hospicjach – 6 sióstr, w DPS-ach lub ZOL-ach samorządowych, Caritas – 69 sióstr, w DPS-ach, ZOL-ach jako dodatkowy personel – 207 sióstr, w placówkach opiekuńczo-wychowawczych – 32 siostry. Oblicza się, że w walkę z koronawirusem zaangażowanych jest w Polsce ponad 3 tysiące sióstr zakonnych.
Powie ktoś: jeśli nie zakonnicy i zakonnice, to kto? Nie darmoKościół czci świętych, którzy służąc ofiarom różnych strasznych epidemii zapłacili za to życiem, jak nasz św. Szymon z Lipnicy (zmarł 18 lipca 1482 r.) czy we Włoszech założony w XVI w. zakon kapucynów, którzy posługę ofiarom częstych w owym czasie epidemii traktowali jako swoje szczególne zadanie, nieraz przypłacane życiem.
Jak wspomniałem, te zakonnice i ci zakonnicy nie zabiegają o reklamowanie swoich akcji. Nawet lista zakonów zaangażowanych w walkę z wirusem może nie być kompletna, a opisaną działalność należy traktować jako podaną przykładowo. Nie wspomniałem o wielu dziełach, m.in. o pracy sióstr szyjących maseczki i ochronne stroje dla służb medycznych.
Z konieczności napisałem o nich bardzo zwięźle i dość ogólnie, ale chciałem napisać przynajmniej tak – bo te zakonnice i ci zakonnicy, pracujący z własnego wyboru i przy wsparciu swoich zakonnych wspólnot na rzecz najsłabszych, angażujący się w ryzykowną pracę dla bliźnich, są także obliczem Kościoła. Dziś się eksponuje to, co w tym obliczu jest zdeformowane przez ludzką słabość, grzech i strukturalne niewydolności instytucji. Godzi się więc – pomyślałem – przypomnieć piękne oblicze Kościoła i pokłonić się tej normalności, którą w trudnym czasie pandemii nam oni ukazują. ©℗",KS. ADAM BONIECKI,25.05.2020,https://www.tygodnikpowszechny.pl/klaniam-sie-tej-normalnosci-163547
90,NIE JESTEM KAMIKADZE,"Kard. Konrad Krajewski: Robimy to, co mówi Ewangelia. Pomagamy nawet przestępcom: na święta wysłaliśmy do więzienia Rebibbia 3 tys. ciast wielkanocnych. A przecież to mordercy, prostytutki i gwałciciele. Gdy nie wiemy, co robić, pytamy, co zrobiłby Jezus. Odpowiedź przychodzi natychmiast.","Edward Augustyn: W czasach pandemii przybyło papieskiemu jałmużnikowi pracy? 
Kard. Konrad Krajewski: Przede wszystkim przybyło osób potrzebujących. Do tych, którym zawsze pomagaliśmy – bezdomnych i imigrantów – dołączają ci, którzy stracili pracę. A że często była to praca na czarno albo na tzw. umowach śmieciowych, tym ludziom nie przysługuje bonus państwowy. Zwykle pukają do drzwi parafii, ale tam też skończyły się pieniądze. Od dwóch miesięcy we Włoszech nie odprawia się mszy, nawet z okazji pogrzebu. Proboszczowie piszą więc do biura papieskiego jałmużnika. 
Tak jak proboszcz z Torvaianica pod Rzymem, do którego zgłosiła się grupa transseksualnych prostytutek? Nie odmówił im Ksiądz Kardynał pomocy.
Nie ma w tym żadnej sensacji. To normalna rzecz. Robimy to, co mówi Ewangelia. Pomagamy nawet przestępcom: na święta wysłaliśmy do więzienia Rebibbia 3 tys. ciast wielkanocnych. A przecież to mordercy, prostytutki i gwałciciele. Gdy nie wiemy, co robić, pytamy, co zrobiłby Jezus. Odpowiedź przychodzi natychmiast. I nie ma znaczenia, czy to osoba transseksualna czy inna, chrześcijanin czy muzułmanin.
CZYTAJ TAKŻE: Kościół wobec epidemii >>>
Sporządziłem sobie listę działań Księdza Kardynała z ostatnich tygodni: zakup respiratorów dla szpitali we Włoszech, Hiszpanii, Rumunii, Syrii, w Strefie Gazy i na Madagaskarze. Zawiezienie żywności do zakonnic w kwarantannie – w Rzymie i poza stolicą. Pomoc dla domów opieki – żywność, maseczki, fartuchy, środki dezynfekcyjne. Jedzenie i środki higieny dla różnych grup zmarginalizowanych. 100 tys. euro dla włoskiego Caritasu. 20 tys. euro dla społeczności włosko-afrykańskiej w Castel Volturno. A to przecież nie wszystko. Ile pieniędzy wydaje papieski jałmużnik?
Nie wiem. Nie mam statystyk z ostatnich dwóch miesięcy. W ub. roku wydaliśmy 4,5 mln euro. W tym roku na pewno tę kwotę podwoimy. A pewnie wydamy jeszcze więcej, bo respiratory są drogie. Ale jak je kupujemy, to najczęściej dostajemy więcej, niż zamawiamy. Płacimy za 10, dostajemy 13, bo firmy chcą zrobić taki dar od siebie. Papież ciągle nam powtarza, że konto ma być puste, magazyny też.
Apelował Ksiądz do kardynałów, biskupów i prałatów Domu Papieskiego, by przekazali jedną pensję na ubogich. Słyszałem, że odzew był słaby. 
Nieprawda. Dziennikarze chcieliby, żeby efekty było widać już następnego dnia. A przecież były święta, banki nie działały. Pieniądze zaczęły wpływać później. 
Wszyscy wpłacili? 
Powiem tak: na pewno wpłaty przekroczyły sumę pensji tych 250 osób, do których apelowałem. Niektórzy wpłacili nawet podwójne wynagrodzenie. Kanonicy z Bazyliki św. Piotra dali 60 tys. euro, dołączyli też niektórzy nuncjusze, choć ich nie było na liście.
A co z apelem do księży, by wyszli na ulice do biednych. Był odzew?
Tak. I również duży. Na początku epidemii było źle. Proszę pamiętać, że tu był naprawdę wielki strach przed koronawirusem, wręcz terror. We Włoszech zmarło 28 tys. osób. Dlatego przez pierwsze dwa tygodnie wszystko było pozamykane. Nasi bezdomni autentycznie głodowali. Pomyślałem wtedy, że skoro księża nie odprawiają mszy, to niech umywają nogi ubogim, jak w Ewangelii św. Jana. I tak, powoli, parafie i klasztory zaczęły się otwierać. Przy kościołach powstały centra dla biednych, otwarto plebanie, udostępniono prysznice. Dziś w samym Rzymie mamy 130 takich punktów. Niektóre wydają po 500 obiadów, więc nikt nie głoduje.
Ksiądz też jeździ codziennie do szpitali, domów opieki, ludzi w kwarantannie. Nie boi się Ksiądz, że się zarazi? 
Moje życie zależy od Pana Boga, nie od wirusa.
Ale może Ksiądz zarazić innych.
Przestrzegam wszystkich zasad. Zakładam maskę, rękawiczki, zachowuję odległość. Nikogo nie chcę narażać. Sam też nie jestem kamikadze. Nie szukam śmierci. Jeśli będziemy przestrzegać zasad, o których mówią służby sanitarne, unikniemy zakażenia.  
Miał Ksiądz robione testy? 
Tak. Poprosili mnie o to moi pracownicy. W biurze pracuje 30 osób. Nie wychodzą na ulice z pomocą, nie jeżdżą do szpitali, gdzie są zarażeni. Ja to robię. Oni mają w domach dzieci, starszych rodziców, dziadków. Testy zrobiłem ze względu na nich. Miłość bliźniego polega i na tym, żeby go nie narażać. 
2 maja 2020 r.
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>","EDWARD AUGUSTYN, KARD. KONRAD KRAJEWSKI",04.05.2020,https://www.tygodnikpowszechny.pl/nie-jestem-kamikadze-163215
91,ZWYCZAJNA POMOC,Wśród wolontariuszy wspomagających zagrożone wirusem placówki opieki są także ludzie w habitach i sutannach.,"Wiele domów pomocy społecznej i zakładów opieki znalazło się ostatnio w krytycznej sytuacji: zarażony wirusem SARS-CoV-2 personel musiał je opuścić, co groziło pozostawieniem wielu pensjonariuszy bez opieki.
Na pomoc pospieszyli wolontariusze – w tym siostry zakonne, księża i mnisi. Zrobili to pod wpływem doniesień medialnych, a w niektórych przypadkach w reakcji na prośby płynące z instytucji sprawujących pieczę nad tymi placówkami.
Takich miejsc na mapie Polski wciąż przybywa: w Domu Pomocy Społecznej w Bochni znalazły się dominikanki z Krakowa i kilku innych klasztorów, w Zakładzie Opiekuńczo-Leczniczym w Jeleniej Górze – franciszkanki z Torunia i ksiądz z Legnicy, w kaliskim DPS-ie – benedyktyni z Lubinia, w DPS-ie w Stalowej Woli – ­m.in. dominikanki i kapucyni; serafitki z Oświęcimia wspomogły śląskie Centrum Opieki Długoterminowej w Czernichowie. Z kolei ponad dwadzieścia sióstr z różnych zgromadzeń – m.in. felicjanki, loretanki i urszulanki – zgłosiło się do pomocy w Mazowieckim Szpitalu Bródnowskim w Warszawie.
Ledwie kilka godzin – zwykle tyle czasu zabrało wolontariuszom w habitach czy sutannach podjęcie decyzji i spakowanie rzeczy.
Aby zdążyć
– Gdy w jeleniogórskim Zakładzie Opiekuńczo-Leczniczym zachorowała na ­COVID-19 siostra Katarzyna, która pracowała tam jako oddziałowa – opowiada siostra Barbara, franciszkanka Rodziny Maryi z Torunia – nasza matka generalna i matka prowincjalna zaczęły pytać siostry, czy są chętne. Zgłosiłam się, żeby Kasi pomóc.
Bo Kasia, tłumaczy, to jej serdeczna przyjaciółka – razem studiowały. Po paru godzinach s. Barbara była już spakowana; legnicki Caritas przysłał po nią samochód. – To była szybka akcja – śmieje się.
Siostra Katarzyna z jeleniogórskiego ZOL-u zadzwoniła nie tylko do franciszkanek w Toruniu. – Gdy w Wielką Sobotę rozbrzmiał dzwonek telefonu – opowiada ks. dr Piotr Kot, rektor legnickiego seminarium – odczytałem to jako wezwanie, żeby z chrystusowego krzyża coś wyrosło, żebym mógł z tymi ludźmi przejść za Jezusem choćby małą część Jego drogi. Byliśmy wtedy w środku Triduum Paschalnego i miałem na świeżo wszystkie te treści w sobie. Więc była to po prostu odpowiedź na Słowo.
Ks. Kot pojawił się w ośrodku już następnego dnia. Dosłownie kilka chwil przed odejściem jednej z pensjonariuszek. – Udzieliłem jej absolucji i przeszła na drugą stronę w sposób świadomy.
– O sytuacji w kaliskim DPS-ie dowiedziałem się z internetu – wspomina z kolei brat Filip, benedyktyn z Lubinia. – Od razu stwierdziłem, że trzeba pojechać i pomóc. Napisałem maila do kierownictwa tej placówki i zaraz po świętach byliśmy z bratem Efremem w drodze do Kalisza.
Na głęboką wodę
W Krakowie było podobnie.
– Gdy w Wielki Piątek do naszego klasztoru zadzwonił bocheński starosta – relacjonuje s. Aleksandra Zaręba, przełożona generalna Zgromadzenia Sióstr św. Dominika – pomyślałam: „Trzeba pomóc!”. Rozłączyłam się i zaczęłam pytać konkretnych sióstr, czy mogą pojechać do DPS-u w Bochni, gdzie przebywają osoby ze schorzeniami psychicznymi. ­Zostawiłam im trochę czasu na zastanowienie się, ale bardzo szybko dostałam odpowiedzi. Cztery siostry w Krakowie od razu zaczęły się pakować. Zadzwoniłam do klasztoru w Białej Niżnej, tu zgłosiły się kolejne trzy siostry. Wszystkie były już po południu w drodze do Bochni. Następnego dnia dojechały jeszcze trzy: dwie z klasztoru w Krużlowej, jedna z Kielc.

Ks. Piotr i s. Barbara naprawiają umywalkę w pokoju chorych. Jelenia Góra, 16 kwietnia 2020 r.
W Wielką Sobotę do bocheńskiego ośrodka dotarł również kapłan, ks. Piotr Dydo-Rożniecki. Pod koniec marca przyleciał z Kazachstanu, gdzie jest misjonarzem, żeby wyrobić wizę pobytową. I z powodu epidemii utknął w Polsce na dobre. Czekał, opowiada, na sygnał, czego Pan Bóg od niego potrzebuje. W sobotę przeczytał na Facebooku informację, że w Bochni jest zainfekowany personel i wielu pensjonariuszy. – Potrzebowali pomocy. O 18.00 byłem już na miejscu.
Dla dominikanek pomagających w Bochni przyjazd księdza był miłą niespodzianką. – Miałyśmy od tej pory męskie wsparcie – opowiada s. Julietta Homa.
Zwłaszcza że, jak wspomina s. Julietta, na początku było bardzo ciężko. – Przerażenie, bo przecież zostałyśmy rzucone na głęboką wodę. Bez żadnego przygotowania medycznego zostałyśmy nagle same z 28 przewlekle chorymi psychicznie. To były nasze pierwsze kroki pośród takich osób. W kolejnych dniach, na szczęście, to napięcie zaczęło spadać. Było widać, że coraz lepiej udaje nam się opanować sytuację. To budziło w nas nadzieję i nowe siły, że jesteśmy w stanie podołać.
Obecnie w Bochni na oddziale osób chorych psychicznie pracuje osiem dominikanek i ksiądz – podzieleni na zespoły pracujące w systemie trójzmianowym. Dzień zaczynają od modlitwy. Potem jest poranna toaleta, wydawanie śniadań, dezynfekcja pomieszczeń. Następnie obiad, zbieranie naczyń jednorazowych, pranie, suszenie. Po południu modlitwa, koronka do Bożego Miłosierdzia z pensjonariuszami, podwieczorek, kolacja, toaleta wieczorna, przygotowanie do snu. – A pomiędzy tymi czynnościami cały czas staramy się rozmawiać z podopiecznymi, być z nimi – mówi s. Julietta.
Sakrament
W Jeleniej Górze raczej nie było przerażenia ani poczucia bezradności. – Na początku przez dwa pełne dni była z nami jeszcze s. Katarzyna – mówi ks. Piotr Kot. – A potem mieliśmy z nią kontakt telefoniczny, więc siostry, z których wszystkie mają przygotowanie medyczne, wszystko z nią konsultowały. I byli z nami też wolontariusze: Sławek – opiekun, Łukasz – ratownik medyczny, i Sylwia, która normalnie pracuje w szpitalu. Lęku więc żadnego nie widziałem, raczej troskę o to, czy sprostamy potrzebom tych ludzi.
Codzienność w ośrodku jest bardzo podobna do planu dnia w Bochni. Przebywający tu pensjonariusze to głównie osoby starsze, z reguły leżące i potrzebujące w związku z tym dużego wsparcia i pielęgnacji – pomocy w przebieraniu, myciu, karmieniu.
– Gdy przyjechałam do ośrodka, ponad dwudziestu pensjonariuszy było zarażonych, a przez to mocno wycofanych – wspomina s. Barbara. – Nic dziwnego, nagle znika cały personel, a w zamian pojawia się siedem nowych twarzy, w dodatku w maskach i okularach ochronnych: dwie siostry franciszkanki, klaryska, magdalenka, ksiądz i troje wolontariuszy świeckich. Ale już po kilku dniach chorzy nabrali do nas zaufania i teraz jest naprawdę dobrze.
– Najważniejsze, że mamy kapłana i Eucharystię – kontynuuje s. Barbara. – Poza tym ksiądz Piotr jest dla mnie przykładem. I nie chodzi tylko o sprawy duchowe. Bo ksiądz zaczyna swój dzień od toalet, golenia panów, wynoszenia śmieci i mycia podłóg. Od razu też zlew naprawił i pralkę podpiął. Tu wszyscy robią wszystko, jeden drugiego zastępuje. Dzięki temu, że mamy dwóch wolontariuszy świeckich i księdza, możemy choćby podnieść niektórych pensjonariuszy, takich, którzy potrzebują silnych opiekunów. To jest postawa prawdziwego kapłana, bo przecież żeby móc dojść do potrzeb duchowych, do Eucharystii, najpierw trzeba zacząć od potrzeb fizycznych.
Ks. Piotr Kot: – Ponieważ nie mam przygotowania medycznego, wykonuję głównie czynności pielęgnacyjne. No i takie ludzkie: rozmowy z pensjonariuszami, zatrzymanie się przy każdym, wysłuchanie historii życia. Od rana do wieczora staram się przy nich być. Odprawiam też na korytarzu Eucharystię, mówię głośno, żeby wszyscy mogli słyszeć. Niektóre osoby siedzą na wózkach w drzwiach. Wywołuję ich, żeby pomachali, że na pewno wszystko słyszą. Później idę do wszystkich z komunią świętą i modlę się z tymi, którzy nie są w stanie sami tego uczynić.
Dodaje: – Kapłaństwa nie ograniczam do sakramentów przy ołtarzu. To się rozkłada na wszystkie inne momenty, gdzie nie mówi się formuł teologicznych, tylko daje się człowiekowi odrobinę dobroci. Wtedy pensjonariusze czują, że traktuje się ich z godnością. Wówczas sakrament się dopełnia.
Oaza spokoju
Siostra Barbara: – Gdy ksiądz Piotr do nas przyjechał, jedna z pensjonariuszek była już w ciężkim stanie. Ale takiej śmierci to ja życzę każdemu. Był kapłan, sąsiadka i siostry trzymające ją za ręce i odmawiające różaniec. I ona, która z powodu silnej miażdżycy już w ogóle nie mówiła, nagle z nami zaczęła się modlić. Zrobiłyśmy wielkie oczy: nagle przypomniały jej się słowa modlitwy. I tak odeszła do Pana.
Czytaj więcej w serwisie: Kościół wobec epidemii
Na zamkniętym z powodu epidemii oddziale w jeleniogórskim ZOL-u jeden z pokoi służących do rehabilitacji ksiądz i siostry zmienili w kaplicę z całodobową adoracją. – Jest ona prowizoryczna, ale pięknie przygotowana – mówi s. Barbara. – Jeśli mamy wolną chwilę, idziemy do Pana Jezusa. To jest ważne, mamy skąd czerpać siły.
– W fakcie, że tu w Bochni pojawił się ksiądz – wspomina s. Julietta – widziałyśmy bardzo wyraźnie opiekę Jezusa. Czułyśmy, że nie pozwoli, żeby coś złego nam się stało. Więc w sercu każdej z nas jest oaza spokoju. W pierwszych dniach tutaj miałyśmy jedynie obawy, jak ten czas świąteczny i każdy kolejny będziemy przeżywać bez Eucharystii. Dla nas to najważniejszy moment w ciągu dnia. Dlatego jesteśmy księdzu bardzo wdzięczne, że służy nam i podopiecznym komunią i sakramentem pokuty.
Zwykła rzecz
Ks. Andrzej Draguła, profesor teologii z Uniwersytetu Szczecińskiego, napisał na Facebooku: „Co rusz czytam o lekarzach, pielęgniarkach, opiekunkach, którzy dobrowolnie zamykają się na dni, tygodnie w szpitalach, domach opieki, domach starców, by nie opuścić najbardziej potrzebujących. Zawstydzają mnie, którego życie jest relatywną sielanką. W średniowieczu dość popularny był ideał rekluzji: dobrowolnego zamknięcia się, a nawet zamurowania w celi. Przykładem może być błogosławiona Dorota z Mątowów. Na naszych oczach rodzi się nowy typ, nie waham się tego powiedzieć, męczeństwa, rekluzy i rekluzi zamknięci już nie w skrajnej samotności i izolacji, ale aby inni nie zostali skazani na samotność choroby, a czasami także umierania. Notujcie ich imiona. Zapamiętajcie twarze ukryte za maskami”.
– Męczeństwo? Absolutnie nie – śmieje się s. Barbara. – Jak znajomi przysyłają esemesy, że jesteśmy bohaterami, to ja się od razu denerwuję. Jeden z nich powiedział w rozmowie telefonicznej, że jestem jak Matka Teresa. To mi dopiero ciśnienie skoczyło! Ja Matce Teresie do najmniejszego palca nie dorastam, a poza tym ona była dużo starsza – śmieje się. – Ja się w ogóle nie poświęcam! Dla mnie, dla nas to jest ogromna łaska, czas prawdziwych rekolekcji. I tu jest tak radośnie! Ludzie pomagają nam z zewnątrz, przynoszą owoce, soki, ciasta. Przed świętami marzyłam o dobrym cieście. W życiu bym nie pomyślała, że dostanę je w takiej ilości. Poza tym mamy stąd piękny widok na Śnieżkę.
Brat Filip, benedyktyn z Lubinia: – Nasz klasztor znajduje się w wiosce pod Poznaniem i jesteśmy odizolowani od świata, więc miałem poczucie, jakbyśmy byli na uboczu panującej epidemii. Dlatego uznałem, że trzeba pomóc. Że skoro jestem młody i mam dwie zdrowe ręce, to mogę się do czegoś przydać. To przecież zwykła rzecz, praca, jaką wykonują codziennie pielęgniarki i lekarze. Owszem, strach przed zarażeniem był. Zresztą pani dyrektor od razu nas poinformowała, że pomimo kombinezonów ochronnych, maseczek, rękawiczek i przyłbic nadal mamy 90-procentowe prawdopodobieństwo zarażenia. Byliśmy więc świadomi tego, co robimy. Lęk był jednak bardziej przed wyjazdem. Jak już się tam weszło i zobaczyło się wdzięczność tych ludzi, to wszystko zeszło na drugi plan.
Siostra Barbara: – Strach przed zarażeniem? Zupełnie nie. Zresztą jak teraz patrzę wstecz, to Pan Bóg przygotowywał mnie do tego już od dłuższego czasu. Od kilku miesięcy zupełnie intuicyjnie jadłam duże ilości imbiru, miodu i cytryny i porządnie się odżywiałam, więc fizycznie jestem dobrze przygotowana.
– Gdy ktoś nazywa nas bohaterkami, czujemy się niezręcznie – mówi s. Julietta. – To, co robimy, jest po prostu konsekwencją wyboru, którego kiedyś dokonałyśmy.
Ks. Piotr Kot: – To nic nadzwyczajnego. Jak otwarcie drzwi człowiekowi, który jest w potrzebie. ©",MARCIN CHODUŃ,04.05.2020,https://www.tygodnikpowszechny.pl/zwyczajna-pomoc-163237
92,DUSZA NONA,"Ich doświadczenie duchowe bywa w Kościele marginalizowane, ponieważ zbyt szybko zakłada się, że nie ma duchowości bez religijności.","„Widzę Kościół jako szpital polowy po bitwie” – stwierdził w jednym z wywiadów Franciszek i można powiedzieć, że za pomocą tego obrazu streścił katolicką eklezjologię. Przywołana analogia odbiła się szerokim echem w Kościele i świecie. Co jednak znaczy, że „szpital polowy jest otwarty”? Podjął to pytanie ks. prof. Tomáš Halík. „Jestem przekonany – pisze w książce „Odkrywanie wspólnoty” – że Kościół przyszłości obok duszpasterstwa wierzących, zadomowionych w swoich wspólnotach parafialnych i kościelnych, oraz obok klasycznych misji, zorientowanych na pozyskanie nowych członków, będzie musiał rozwinąć trzeci rodzaj posługi: duchowe towarzyszenie poszukującym”. Kim są ci poszukujący?
Zróżnicowani i barwni
W badaniach identyfikują się albo są identyfikowani jako „noni”, ponieważ w odpowiedzi na pytanie: „jaka jest twoja religia, jeśli jakakolwiek?”, odpowiadają: „none” – żadna. To ludzie, którzy nie przyznają się do żadnej religii, nie są to jednak „typowi” ateiści. W badaniach amerykańskich 68 proc. nonów stwierdziło, że wierzy w Boga. Więcej niż jedna trzecia (37 proc.) określiła się jako osoby „duchowe”, a ponad połowa (58 proc.) stwierdziła, że często odczuwa głęboką więź z naturą i ziemią. Co ciekawe, 41 proc. nonów zadeklarowało, że komunikuje się z Siłą Wyższą: 41 proc. powiedziało, że modli się przynajmniej raz w miesiącu, a połowa z tej grupy, że modli się każdego dnia.
Noni stanowią więc grupę zróżnicowaną i barwną, począwszy od apateistów (ludzi obojętnych religijnie), agnostyków, antyklerykałów, „niezależnych entuzjastów religijnych”, poprzez zwolenników alternatywnych duchowości, synkretystów, aż po ludzi rozczarowanych lub zranionych przez instytucje religijne i osoby szczerze poszukujące rzeczywistości duchowej. Jako zranieni przez „zorganizowaną religię”, sytuują się na marginesie świata dogmatów i obrzędów religijnych, bez zakotwiczenia, pewników i oczywistości, a mimo to – jak podkreśla ks. Halík – osoby te są „otwarte i szczerze poszukujące, często także łaknące i pragnące prawdy i sprawiedliwości”.
Noni w odróżnieniu od zorganizowanych grup religijnych nie mają wspólnej kultury i zasobów oraz wewnętrznej komunikacji – mówiąc najkrócej: nie mają wspólnej tożsamości. Próba podzielenia ich na dwie odmienne i rozłączne kategorie – uduchowionych, ale niepraktykujących („wierzących”) versus uduchowionych, ale niereligijnych („sekularystów”) – nie sprawdziła się w badaniach. Równocześnie okazało się, że najbardziej złożonym typem w tej populacji są osoby określające się jako „duchowe, ale niereligijne”.
Jest wiele powodów, dla których ludzie zostają nonami. Wbrew stereotypom brak identyfikacji z jakąś religią nie opiera się wyłącznie, ani nawet przede wszystkim, na świadomym wyborze czy decyzji. Noni jako populacja nie są ruchem czy zorganizowaną rewolucją przeciwko religii. Za ich wzrastającą liczbą, zwłaszcza na Zachodzie, nie stoi wyłącznie narastająca sekularyzacja społeczeństwa. Badania pokazują jednak, że znaczenie ma prywatyzacja religii, upadek tradycyjnych autorytetów, a w ich miejsce pojawienie się „myślenia za siebie” oraz prawa wyboru „swojej duchowości” jako imperatywów autentyczności. Nie bez znaczenia są takie zmiany społeczne jak późne małżeństwa, późne rodzicielstwo bądź brak potomstwa, większe oczekiwania związane z osiągnięciami edukacyjnymi, pochodzenie z rodzin mieszanych, bycie współmałżonkiem osoby niereligijnej i/bądź zawieranie przyjaźni z osobami, które uważają się za nonów.
Istotne znaczenie może mieć też polaryzacja polityczna społeczeństwa, ponieważ religijne preferencje – co widać np. w USA i Polsce – są obecnie skutkiem politycznej identyfikacji w takim stopniu, w jakim do niedawna polityczna identyfikacja była ekspresją religijnej tradycji oraz politycznej mobilizacji. Noni uważają, że religia i polityczny konserwatyzm są zbyt blisko siebie, są rozczarowani hipokryzją liderów oraz brakiem wrażliwości społecznej na kwestie wykluczenia oraz ludzkiej seksualności. Uważają również, że instytucje religijne koncentrują się przede wszystkim na normach i utrzymaniu władzy, a nie na duchowości i jej rozwoju.
Wielu nonów pochodzących z rodzin religijnych dokonało dekonwersji czy apostazji od religii swego dzieciństwa, bądź „wewnętrznej emigracji” w ramach religii, z którą się wciąż luźno identyfikują. Z badań wynika, że noni pochodzący z niereligijnych domów są mniej wrogo nastawieni do instytucjonalnej religii i wykazują się większą lojalnością w stosunku do rodzinnej „tradycji”. Istotne znaczenie mają przemiany pokoleniowe, powiązane z brakiem adekwatnej katechizacji dorosłych. W Wielkiej Brytanii zaobserwowano, że osoby wychowywane w rodzinach chrześcijańskich w 45 proc. przypadków zostawały nonami, ale owo prawdopodobieństwo wzrastało dwukrotnie (95 proc.) w ­przypadku osób wychowywanych w domach niereligijnych.
Duchowy, ale niereligijny
Według Pew Research Center noni są najszybciej powiększającą się grupą wśród innych afiliacji religijnych. W USA pomiędzy rokiem 1971 a 1989 było ich ok. 7 proc. Jednak pomiędzy rokiem 1990 a 2012 liczba ta znacząco wzrosła do 19,6 proc. Wśród osób poniżej 30. roku życia już ponad 30 proc. deklaruje brak związku z jakąś religią. Równocześnie maleją szeregi chrześcijan, a w innych religiach przyrost jest umiarkowany. Ze statystyk wynika, że osoby identyfikujące się jako „duchowe, ale niereligijne” stanowią przynajmniej 30 proc. populacji nonów. Zazwyczaj nie są ani zagorzałymi ateistami, ani gorliwymi wierzącymi – sytuują się więc „gdzieś” między nimi. Na Zachodzie obserwuje się nie tylko ich regularny wzrost (0,5 proc. rocznie), ale i coraz większy ich wpływ na kształtowanie się „mapy religijnej” społeczeństw oraz „granice” Kościoła.
Zazwyczaj osoby z tej grupy nonów zachowują jakieś praktyki uważane za religijne, jak modlitwa, czytanie Biblii, okazjonalne uczestnictwo w nabożeństwach, czy też korzystają z praktyk duchowych i rytuałów innych religii, najczęściej wschodnich (np. medytacja, joga itp.). Niektórzy z nich uważają się za „duchowo dwujęzycznych”. Mogą wierzyć, nie przynależąc do żadnej grupy czy instytucji, albo traktować granice przynależności wyznaniowej płynnie. Zdaniem pionierki badań nad nonami Lindy Mercadante umacnia się wśród nich tendencja do odrzucania chrześcijańskich elementów doktryny skupionych na kwestiach dotyczących grzechu, życia wiecznego (nieba/piekła), ekskluzywizmu chrześcijaństwa, osobowej natury Boga i indywidualnego zbawienia. Badani przez nią noni odrzucali bowiem te zagadnienia bez względu na to, czy wcześniej mieli, czy nie mieli osobistej znajomości tych kwestii. Większość z nich nie czuje się dobrze ze słowem „Bóg”, a roszczenia do ekskluzywizmu dotyczącego wyłączności na prawdę i/lub zbawienie traktują jako odpychające i ofensywne.
Według badaczy znaczący odsetek nonów pochodzi z odwykowych grup wsparcia, w których programie działania odwołanie się do Siły Wyższej należy do procesu osobistej przemiany. Takie doświadczenie zmienia ateistów w osoby uduchowione, a nawet wierzące na sposób religijny, osobom religijnym zaś daje możliwość uwolnienia się od prześladowczych wyobrażeń (obrazów) Boga osądzającego i karzącego pochodzących z religii, w jakiej wyrośli, oraz negatywnych doświadczeń z instytucją religijną. Identyfikacja z nonami staje się dla nich „drogą środka” pomiędzy wspomnianym doświadczeniem a brakiem duchowości w przeszłości bądź dotychczasową wiarą, która już na nich „nie działa”.
Szpital polowy jest otwarty
Badania pokazują jednak, że noni nie przestają zmagać się z problemami tylko dlatego, że uwolnili się od opresyjnej religijności (wiary) czy przyjęli nową i pozainstytucjonalną tożsamość duchową. Wielu nadal towarzyszą zmagania, które koncentrują się zwłaszcza wokół rozumienia siebie i bycia w relacji, a więc odkrycia „prawdziwego ja” i autentycznego życia, czyli „bycia sobą”. O wiele rzadziej doświadczają natomiast napięć dotyczących grzechu, zła i śmierci. Szukając „boskości” w sobie, zamieniają chrześcijańskie pojęcia Boga na wszechświat, grzechu (grzechu pierworodnego) na karmę, życia wiecznego na reinkarnację, równocześnie dostosowując je do własnych oczekiwań. Np. reinkarnacja dla wielu z nich to idea nieustającego rozwoju do lepszego życia bądź żyć, bez możliwości powrotu do niższych form życia czy osiągnięcia jakiegoś ostatecznego „miejsca” przeznaczenia, a jedyne znaczenie w tej „wędrówce do przodu” mają osobiste zasługi – „bycie porządnym człowiekiem”. Poczucie nowo zdobytej „niezależności” nie jest jednak tożsame z pogłębieniem doświadczenia duchowego ani z konieczności z nim samym.
Z powodu takiego synkretyzmu doświadczenie duchowe nonów bywa w Kościele marginalizowane, ponieważ krytycznie nastawieni do nich ludzie uważają, że nie ma duchowości bez religijności, a duchowość nonów jest eklektyczna, płytka, egocentryczna i „kanapowa”, i służy wyłącznie trosce o siebie. Jest „religią ja” i „duchowością dobrego samopoczucia”. Postrzega się ich bowiem – jak ujął to jeden z biskupów amerykańskich – jako „duchowo poważnie zranionych”, a więc oddzielonych od Boga, ponieważ „tkwiących w ziemi niczyjej moralnego relatywizmu”, „dryfujących w nieznanym kierunku, z każdej strony doświadczających pokus i błędnych pragnień w rozmaitych formach”.
Zdaniem ks. Halíka takie uogólnienia są niesprawiedliwe. Czeski duchowny sugeruje, aby towarzyszenie duchowe nonom wzorowało się w Kościele na duszpasterstwie szpitalno-więziennym, ponieważ jest ono skierowane do wszystkich potrzebujących, a nie tylko do „wierzących”, i nie zmierza do „nawracania” w tradycyjnym, kościelno-religijnym sensie. Halík zastrzega jednak, że również w centrum tej posługi „musi znaleźć się nawrócenie w sensie metanoi – egzystencjalnego zwrotu od życia na powierzchni ku życiu w głębi”.
Nowa ekumena
Żeby tak się działo, trzeba jednak po „obu stronach” nowego typu otwartości, który ks. Halík nazywa „dialogiem pogłębionej ekumeny”. Dla Kościoła oznacza to nie tylko dostrzeżenie, ale i uznanie istnienia większości ludzi, którzy formalnie nie należą do niego, traktując ich nie tylko jako partnerów w dyskusji, lecz również jako „mieszkańców wspólnego domu, z którego mamy uczynić wspólne domostwo”. Jest to postulat idący dalej niż utworzenie w Kościele „dziedzińca pogan”, o czym pod koniec swojego pontyfikatu mówił Benedykt XVI. Biorąc pod uwagę zachodzące w naszym świecie radykalne przemiany, w tym te generowane przez pandemię COVID-19, przed nową ekumeną stoją nowe i trudniejsze wyzwania. Zdaniem Halíka przyznanie „niewierzącym” w Kościele przestrzeni podobnej do tej, jaką oferowali Żydzi „nieobrzezanym” w świątyni jerozolimskiej, dziś już nie wystarcza.
Aby do takiego ekumenicznego otwarcia doszło, „obie strony” muszą zweryfikować swoje domyślne założenia, że (1) duchowość to synonim religijności, (2) celem duchowości chrześcijańskiej jest „powrót” do Boga, albo (3) że duchowość to wyłącznie kwestia rozwoju psychologicznego dobrostanu, w którym „Ostateczna Rzeczywistość” to „ostateczna autokreacja”. Skuteczne towarzyszenie nonom, a zwłaszcza osobom duchowym, ale niereligijnym, musi bowiem uwzględniać właściwe podejście do kwestii zmagań duchowych, które nie są zarezerwowane dla osób religijnych.
Biorąc pod uwagę ogólnoświatowe trendy, wydaje się mało prawdopodobne, aby nowy typ duchowości nonów stał się „globalną religią”. Czym innym jest pytanie o to, czy taka duchowość w ostateczności nie stanie się świeckim humanizmem. Z drugiej strony badania psychologiczne sugerują, że w pełni niereligijna duchowość nie ma aż tylu psychologicznych korzyści, jak twierdzą jej zwolennicy. W badaniach epidemiologicznych okazuje się bowiem, że bez względu na grupę etniczną autodeklaracja „uduchowiony, ale niereligijny” jest silnym predyktorem problemów psychicznych. Tak definiujący się respondenci wypadali najgorzej we wskaźnikach zdrowia psychicznego, mieli mniejszą stabilność emocjonalną mierzoną za pomocą skal oceniających osobowość oraz mieli częściej epizody depresyjne w przeciągu roku niż osoby identyfikujące się jako religijne oraz osoby uważające się za niewierzące.
Otwartość Kościoła jako szpitala polowego dla duchowo poszukujących, ale równocześnie krytycznie czy nieufnie nastawionych do zorganizowanej religii, będzie więc wiarygodna pod warunkiem, że samo określenie „noni” nie będzie miało w postawie Kościoła charakteru negatywnego i stygmatyzującego, służącego wyłącznie do podkreślania czyjegoś braku w zakresie wiary czy identyfikacji religijnej. Podstawą owej ekumeny musi być odnowiona chrześcijańska duchowość, łącząca w Kościele „katolickość” z chrześcijaństwem, niesprowadzająca katolickości do „katolicyzmu” (czy innego ideologicznego „izmu”) i nieodchodząca od swego rdzenia jako „religii Wcielenia”. Tylko taka duchowość jest bowiem zdolna uchronić się przed dwiema niebezpiecznymi skrajnościami, na które wskazuje Halík: „duchowym imperializmem, prozelityzmem i tryumfalizmem z jednej strony, a utratą tożsamości, rozpuszczeniem soli wiary w bezbrzeżnym i bezkształtnym »unitaryzmie« albo w abstrakcyjnym i mętnym, wszechobejmującym humanizmie z drugiej”.
Tak więc przed Kościołem stoi wielkie zadanie, polegające na tym, by głębiej wniknąć w duchowe doświadczenie ludzi, którzy nie przyznają się do żadnej religii, by je pojąć i zinterpretować. Kapelani „nowej ekumeny” muszą w tym celu umieć pokazać, że Bóg nie jest dla człowieka zagrożeniem, tylko wyzwaniem i podstawą do duchowego rozwoju, że teologia to nie tylko mówienie o Bogu, ale także milczenie o Bogu, że Kościół nie jest religijnym przedszkolem dla infantylnych dorosłych, którzy boją się pytać i szukać, że bycie uczniem Jezusa nie ogranicza, tylko wyzwala. W finalnym bowiem rozrachunku celem każdej duchowości, która nie jest celebracją własnego ego, a więc z konieczności auto­projekcją i iluzją, jest odkrycie, że naszą prawdziwą tożsamością jest jedność z Ostateczną Rzeczywistością.
Aby temu zadaniu podołać, Kościół nie tylko musi stać się duchowym „szpitalem polowym”, o którym mówi Franciszek, ale również szkołą w sensie pierwotnego ideału uniwersytetu jako wspólnoty nauczycieli i uczniów, wspólnoty życia, nauczania i modlitwy – o czym od wielu lat pisze ks. Halík. Tak czy inaczej, jak powiedział tuż przed swoim wyborem na papieża kard. Bergoglio: „Chrystus stoi u drzwi i kołacze. Dziś jednak Jezus kołacze do drzwi Kościoła od wewnątrz i chce wyjść – a my musimy iść za nim”. Także po ścieżkach nowej ekumeny. ©
Korzystałem z: Kard. W. Kasper, G. Augustin (red.), „Odkrywanie wspólnoty. Wiara w czasach pandemii koronawirusa. Z przedmową papieża Franciszka” (WAM 2020); L. Mercadante, „Spiritual Struggles of Nones and Spiritual but Not Religious” („Religions”, 11/2020); R. Barron, „Żywe paradoksy. Zasada katolickiego i/i” (W drodze 2019); V. Saroglou, „The Psychology of Religion” (Routledge 2021).",KS. JACEK PRUSAK SJ,15.03.2021,https://www.tygodnikpowszechny.pl/dusza-nona-166810
93,ZMIERZCH BOGA WOJNY,Jarosławowi Kaczyńskiemu już nieraz przepowiadano polityczną śmierć. Nawet parę razy wpadał w stan śpiączki. Tym razem jednak ma wyraźny kłopot z przebudzeniem.,"Gdyby sporządzić listę najbardziej groteskowych wystąpień Jarosława Kaczyńskiego z ostatnich lat, to mimo dużej konkurencji ta przemowa znalazłaby się w czołówce. Gdy wybuchły uliczne protesty po orzeczeniu kontrolowanego przez PiS Trybunału Konstytucyjnego w sprawie zaostrzenia przepisów aborcyjnych, gdy niewielka część demonstrantów ruszyła na kościoły, Kaczyński nagrał mocne przesłanie do swych zwolenników. „Mamy stan, w którym wszelkiego rodzaju zgromadzenia powyżej pięciu osób są zakazane. Mamy stan, w którym te demonstracje będą z całą pewnością kosztowały życie wielu ludzi” – stwierdził, mimo że sam wielokrotnie łamał zasady epidemiczne. Jego zdaniem osoby, które uczestniczą w protestach, „dopuszczają się poważnego przestępstwa”.
Oczywiście przekonywał, że Trybunał nie mógł orzec inaczej, jak tylko uznać przerywanie ciąży w razie ciężkiego uszkodzenia płodu za niezgodne z konstytucją. Nie ma przy tym cienia wątpliwości, że osobiście dał zielone światło sędziom – prawie wyłącznie ludziom PiS. Wszak od lat powtarzał, że PiS zlikwiduje – jak to ujmował – „przesłankę eugeniczną” usuwania ciąży. Najgłośniejszy był jego wywiad dla Polskiej Agencji Prasowej sprzed czterech lat. „Będziemy dążyli do tego, by nawet przypadki ciąż bardzo trudnych, kiedy dziecko jest skazane na śmierć, mocno zdeformowane, kończyły się jednak porodem, by to dziecko mogło być ochrzczone, pochowane, miało imię” – mówił wówczas. Zwłaszcza sformułowanie o „zdeformowanym dziecku” demonstrujący doskonale pamiętają.
Gotowy na konfrontację
Zaostrzając przepisy aborcyjne, sędziowie zrobili w praktyce to, za co Kaczyński wielokrotnie ostro TK krytykował, zanim go przejął, poniżył i podporządkował. Otóż prezes zwykł atakować Trybunał za to, że z ogólnikowych zapisów konstytucji wyciąga daleko idące wnioski, którymi ingeruje w ustrój państwa. Teraz z konstytucji obowiązującej od 1997 r., która – jak przyznał w wystąpieniu Kaczyński – jest dzieckiem formacji lewicowych, liberalnych i raczej laickich, Trybunał nagle wyciągnął wniosek, że należy wprowadzić praktyczny zakaz aborcji. Czyż to nie sądokracja w pełnej krasie?
Ale nie to było w wystąpieniu prezesa najciekawsze – przecież samą esencją praktyki politycznej Kaczyńskiego jest hipokryzja. Ważniejsze, że oto w apogeum jesiennego ataku koronawirusa wyraźnie próbuje podgrzać wojnę polityczną i światopoglądową, pokazując nawet, że jest gotowy na konfrontację. „Wzywam wszystkich członków PiS i wszystkich, którzy nas wspierają, do tego, żeby wzięli udział w obronie Kościoła, w obronie tego, co dziś jest atakowane nieprzypadkowo. W tych atakach widać pewne elementy przygotowania, być może nawet wyszkolenia. To atak, który ma zniszczyć Polskę. Ma doprowadzić do triumfu sił, których władza w gruncie rzeczy zakończy historię narodu polskiego” – mówił.
Monika Jaruzelska wrzuciła do internetu kadr ze słynnym wystąpieniem swojego ojca, którym wprowadzał stan wojenny 13 grudnia 1981 r. Oczywiście to chwytliwy internetowy mem, ale nie tylko ona miała takie skojarzenia. Do wielu polityków w PiS dotarło, że przestają prezesa rozumieć. Część nawet zaczęła się zastanawiać, czy prezes jeszcze się nadaje do uprawiania polityki. Dotarło do nich, że tak jak Kaczyński politycznym talentem wyniósł PiS do władzy, tak teraz zapiekłością i konfliktowością może te rządy przedwcześnie zakończyć. Po raz pierwszy od pięciu lat w PiS pojawiły się poważne obawy, że zaczyna się upadek.
Trzy kryzysy w pół roku
Agenda Jarosława Kaczyńskiego z ostatniego półrocza najlepiej ilustruje postępującą powoli alienację, zanik instynktu politycznego i upośledzenie słuchu społecznego. Najpierw wiosną, po wybuchu pandemii, za wszelką cenę parł do wyborów prezydenckich. Bez Andrzeja Dudy mógłby zapomnieć o swobodnych jednoosobowych rządach. Ponieważ wybory kłóciły się z koronawirusowymi zabezpieczeniami, wymyślił, że zorganizuje głosowanie korespondencyjne – którego sam wcześniej był przeciwnikiem twierdząc, że to droga do fałszerstw, i które sam wcześniej ograniczył (tak, hipokryzja w pełni).
Kaczyński postawiłby na swoim, gdyby nie wicepremier Jarosław Gowin, który sięgnął po twarde weto. W tej sytuacji przez kilka tygodni politycy PiS zajęci byli ryciem w otoczeniu Gowina, by przekupić jego ludzi. Wszystko to w sytuacji, gdy koronawirus rozlewał się po Polsce, chorych przybywało, a zmarli grzebani byli podczas pięcioosobowych pogrzebów. Ostatecznie Kaczyński się cofnął, bo nie był w stanie złamać większości ludzi Gowina. Za zgodą opozycji obaj politycy ustalili przeprowadzenie wyborów na przełomie czerwca i lipca w wersji tradycyjnej, przy dużym reżimie sanitarnym.
Paweł Marczewski: Fala protestów po orzeczeniu Trybunału Konstytucyjnego to skutek konsekwentnego betonowania sceny politycznej i odmowy dialogu społecznego ze strony władzy.
  Zaraz potem obóz władzy wziął się za rekonstrukcję rządu. Przebudowywał strukturę, łącząc ministerstwa kilka miesięcy wcześniej podzielone i dzieląc niedawno połączone. Szybko doszło do kolejnego potężnego konfliktu koalicyjnego. Poszło o dwie ustawy, na których bardzo zależało Kaczyńskiemu. Jedna gwarantowała bezkarność urzędnikom, którzy mogli naruszyć prawo podczas działań związanych z pandemią. Chodziło głównie o premiera, który działa pod naciskiem Kaczyńskiego bez żadnej podstawy prawnej. Druga ustawa dotyczyła ochrony zwierząt. Zbigniew Ziobro nie chciał się zgodzić na żadną z nich, w dodatku podczas głosowań nad ustawą o zwierzętach grupa posłów i senatorów PiS wypowiedziała posłuszeństwo Kaczyńskiemu. Koalicja z trudem przetrwała.
Konflikt o wybory z Gowinem, konflikt o urzędniczą bezkarność i zwierzęta z Ziobrą, a do tego spuszczenie ze smyczy Trybunału Konstytucyjnego, który akurat w szczycie pandemii dostał zgodę na zaostrzenie przepisów aborcyjnych – za każdą z tych rzeczy osobno i za ich toksyczny miks w czas pandemii odpowiada Kaczyński.
Przez apodyktyczność i upór, a nade wszystko brak wyczucia sytuacji politycznej i nastrojów społecznych prezes doprowadził w ciągu półrocza pandemii do trzech poważnych kryzysów politycznych, a w finale wyprowadził ludzi na ulicę.
Nawet jak na jego spore umiejętności destrukcyjne jest to osiągnięcie bez precedensu.
Lista spraw na odchodne?
Zazwyczaj w PiS był ścisły krąg ludzi, z którymi Kaczyński rozmawiał o polityce – co oczywiście nie znaczy, że się z nimi konsultował. Mateusz Morawiecki, Joachim Brudziński, Ryszard Terlecki, Piotr Gliński czy Jacek Kurski znali przynajmniej uzasadnienie działań prezesa. Dziś nawet politycy ze ścisłej wierchuszki PiS są zagubieni, bo nie mają pojęcia, jakie plany ma prezes. Dlatego snują teorie, które mają tłumaczyć jego działania. Są trzy zasadnicze.
Pierwsza – prezes działa bez żadnego planu, kieruje się emocjami i tak naprawdę zaczyna poważnie szkodzić PiS. Mówi czołowy polityk PiS: – Proszę przeanalizować jego ostatnie ruchy. Najpierw zmusił partię do przyjęcia ustawy o ochronie zwierząt. Łamał ludzi kołem, groził im wyrzuceniem. Przekonywał nas, że dzięki tej ustawie wieś się unowocześni. Wiedział, że stracimy na prawicy, ale przekonywał, że zdobędziemy młody elektorat i przesuniemy się trochę do centrum. A potem kazał Trybunałowi zaostrzyć prawo aborcyjne, czym odsunął się od młodych i od centrum. Gdzie tu logika? Efekt: wszyscy są na nas wściekli.
Są jednak wciąż tacy, którzy w działaniach Kaczyńskiego chcą widzieć logikę. Wierzą w jego wielki plan. Mógłby on wyglądać tak: ponieważ zachorowań na koronawirusa dramatycznie przybywa, a w każdym dniu umierają setki ludzi, prezes postanowił uciec do przodu. Temu właśnie ma służyć orzeczenie TK. Kaczyński musiał się spodziewać, że wybuchną protesty, skoro w 2016 r. próba zaostrzenia prawa aborcyjnego zakończyła się gigantycznymi czarnymi marszami. Wedle tej teorii Kaczyński sam – poprzez orzeczenie TK – inspirował protesty, zakładając, że kontrole nad nimi przejmą radykałowie. A to dałoby mu podstawę do wprowadzenia stanu wyjątkowego i spacyfikowania opozycji (można wówczas zawieszać działanie partii), kontrolowanych przez nią samorządów (można do nich wysłać komisarzy) i niezależnych mediów (wprowadzenie cenzury).
Antoni Dudek: Jeśli zamieniacie Kaczyńskiego w potwora, nie możecie go zrozumieć. Jego władza ma ograniczenia, a on cofał się już kilka razy.
  O ile ten scenariusz rzeczywiście pojawiał się w plotkach w pierwszych kilku dniach protestów, to dziś jest już mało prawdopodobny, choć wykluczyć się go nie da – wszystko zależy od postępów pandemii i temperatury ulicznych protestów.
Należy jednak pamiętać, że stan wyjątkowy wprowadza prezydent, na wniosek rządu. I że zatwierdza go parlament. Nawet gdyby Andrzej Duda się zgodził – co dziś wcale pewne nie jest pewne, bo jego relacje z Kaczyńskim są lodowate – prezes mógłby mieć potem kłopot w parlamencie, ponieważ wicepremier Gowin i jego ludzie stanu wyjątkowego nie popierają.
Jest też trzecia możliwość, która pojawia się w spekulacjach. Oto prezes ma listę spraw, które chce załatwić, zanim odda władzę albo opuszczą go siły witalne. I właśnie przystąpił do jej realizacji. Zwierzęta? Zawsze chciał zwiększenia ich ochrony. Aborcja? Od lat chciał takich przepisów, jakie ustanowił TK. Sądy? Prezes już obmyślił reorganizację Sądu Najwyższego, by wyrzucić z niego wszystkich nie swoich sędziów – i wkrótce także ten pomysł się pojawi.
Gdzie tkwi sedno państwa
Każda z tych teorii ma luki. Ale wszystkie mają część wspólną – Kaczyński jest w najpoważniejszych tarapatach od momentu dojścia do władzy. Ma skłóconych, nieufnych koalicjantów, podzielony PiS, złe relacje z prezydentem i tłumy przeciwników na ulicach. No i wirusa, nawet przede wszystkim wirusa.
Zaraza zweryfikowała negatywnie doktrynę Kaczyńskiego, którą wpajał swym zwolennikom przez trzy dekady. Według niej fundament państwa stanowią służby specjalne, prokuratura i sądy, wspomagane przez propagandowe media opłacane z publicznych pieniędzy. Usługi społeczne, takie jak służba zdrowia czy edukacja, nigdy specjalnie prezesa nie interesowały, a zmiany, które rząd PiS w tych obszarach wprowadzał, były pozorne.
Służba zdrowia? W poprzedniej kadencji wprowadził tzw. sieć szpitali, w której każda placówka ma gwarantowane pieniądze – ale czy to cokolwiek poprawiło? Za to w swoim stylu walczył z domagającymi się podwyżek lekarzami i pielęgniarkami, podburzając przeciw nim opinię publiczną. Nawet teraz w PiS pojawiła się pokusa, by odpowiedzialność za dramatyczną sytuację zwalić na medyków. Najlepiej ilustrują to słowa wicepremiera Jacka Sasina, który stwierdził, że część lekarzy i pielęgniarek nie chce wykonywać swych obowiązków.
Edukacja? Prezes bawił się w likwidację gimnazjów, a nie unowocześniał szkół, przez co nauka zdalna to dziś wielka improwizacja. Z nauczycielami też rzecz jasna walczył.
I najważniejsze – Kaczyński był przez ostatnie lata niczym Święty Mikołaj, rozdający prezenty z budżetu państwa. Gotówką kupił sobie poparcie i przyzwolenie na podbój wszelkich instytucji państwowych. Ale przez to dziś – gdy kryzys zajrzał nam w oczy – nie mamy zaskórniaków, którymi moglibyśmy się poratować.
Mit Kaczyńskiego jako polityka o dalekosiężnych planach, przewidującego wiele ruchów na szachownicy, upada nie tylko ze względu na jego ostatnie groteskowe wystąpienia. I nie tylko dlatego, że w ciągu pół roku pandemii wykreował trzy potężne kryzysy i wyprowadził ludzi na ulice. Upada nade wszystko dlatego, że jego lansowana od trzech dekad wizja państwa okazała się anachroniczna, po prostu boleśnie nieaktualna. Widowiskowym przykładem klęski tej ideologii pięści jest wejście Kaczyńskiego do rządu na fotel wicepremiera, który ma nadzorować Ministerstwo Sprawiedliwości, resort obrony i MSWiA. To kompletne nieporozumienie.
Prawdziwe pandemiczne kłopoty Polska ma dziś w trzech wspomnianych obszarach – zdrowiu, edukacji i gospodarce. Ministerstwa siłowe nie są dziś kluczowe, biorąc pod uwagę sytuację w kraju. Są, owszem, kluczowe, ale z punktu widzenia sytuacji wewnętrznej w obozie władzy. Kaczyński wchodzi do rządu choćby po to, by poskromić Zbigniewa Ziobrę. Nie rozwiązuje aktualnych problemów Polski, tylko aktualne problemy partii.
Sygnał alarmowy
Wszystko to stanowi element poważniejszego zjawiska – kryzysu przywództwa w wydaniu Kaczyńskiego. Chodzi o przywództwo w dwóch obszarach. Po pierwsze – w obozie władzy. Serią niezrozumiałych działań poważnie nadszarpnął swą pozycję i uruchomił u części swych posłów myślenie o nadciągającym końcu jego epoki.
Wspomniane ostre orędzie pod wieloma względami było sygnałem alarmowym. Chodzi nie tylko o to, co mówił, ale także o to, w jakich okolicznościach owo orędzie powstało. Nagrali je rzecznicy PiS Anita Czerwińska i Radosław Fogiel, co – biorąc pod uwagę ich nikłą pozycję polityczną – oznacza, że zażądał tego od nich Kaczyński.
Wszystko tu jest nie tak: za wysoki stół, który czyni Kaczyńskiego optycznie mikrym, słabe światło, które potęguje posępność twarzy. Do tego cięcia i dogrywane fragmenty – chałupnicza robota. Mistrz propagandy Jacek Kurski dostał furii, gdy to zobaczył. W programach TVP kazał tak kadrować wystąpienie, by nie było widać dłoni Kaczyńskiego spoczywających na zbyt wysokim stole, bo prezes wygląda przez to karykaturalnie.
ADAM WODEHAM, JAN ZELIG, politolodzy: To, co w polskiej polityce jest poza prezesem PiS, wydaje się tak jałowe, doraźne i nieinspirujące, że Kaczyński jawi się na tym tle jak kolos.
  Skoro Kurski nie wiedział, że prezes planuje takie wystąpienie, to znaczy, że nie wiedział o tym nikt. Wystąpieniem – i co do formy, i co do treści – zaskoczona była cała partyjna wierchuszka. Nie dość, że Kaczyński twardo stanął na pozycji nienaruszalności orzeczenia TK, to jeszcze ostro zaatakował opozycję. W całkowitej sprzeczności z planami premiera, który od momentu podjęcia decyzji przez TK stara się wyciszyć nastroje. Morawiecki był zresztą wcześniej jednym z niewielu polityków PiS popierających otwarcie kompromis aborcyjny, który TK teraz zburzył. „Widzieliśmy w ostatnich latach, jakie napięcia wywołują próby przeprowadzenia zmian tzw. kompromisu aborcyjnego. Te próby zamiast przybliżać nas do celu, jakim jest pełna ochrona życia, polaryzują Polaków” – mówił jesienią 2019 r. w wywiadzie dla „Gościa Niedzielnego”.
Już po orzeczeniu, którym Kaczyński go zaskoczył, Morawiecki próbował wciągnąć opozycję w rozmowy na temat wyjścia z kryzysu. A Kaczyński robił swoje. W trakcie wystąpienia sejmowego podgrzewał nastroje, atakując opozycję. „Wy, wzywając do demonstracji, rozwalacie Polskę! Narażacie na śmierć mnóstwo ludzi! Jesteście przestępcami!”.
Można byłoby pomyśleć, że panowie podzielili się rolami dobrych i złych policjantów. Ale tak nie było. Kaczyński jest bogiem wojny, a Morawiecki chce mieć święty spokój, by skupić się na walce z koronawirusem. Na otwartej konfrontacji, na starciach ulicznych, na niepokojach Morawiecki będzie tracił jak nikt inny – a to może zachwiać jego pozycją w obozie władzy.
Za, a nawet przeciw
Najwyraźniejszym dowodem na kryzys jest to, że Kaczyńskim targają sprzeczności: rzuca pomysły, za które płaci dużą polityczną cenę, by się potem z nich wycofywać. Prezes co do zasady się nie cofa, nawet jeśli popełnia kardynalne błędy – to sprzeczne z jego naturą.
W sprawie wyborów korespondencyjnych jednak się cofnął, nie zaryzykował konfrontacji z opozycją i Gowinem w Sejmie. Kontrowersyjną dla prawicy i rolników ustawę o ochronie zwierząt przyjmował w Sejmie przy gigantycznych kosztach politycznych – protestach ulicznych, którym towarzyszył bunt części parlamentarzystów. A teraz też się z niej po cichu wycofał.
Inspirował orzeczenie TK w sprawie aborcji, a teraz dał przyzwolenie, by – omijając prawo – owego orzeczenia nie drukować w Dzienniku Ustaw, przez co formalnie go nie ma. Ściągnął w ten sposób na siebie ataki Kościoła i aktywistów antyaborcyjnych – a zatem jest na dobrej drodze, by stracić wdzięczność biskupów i fundamentalistów katolickich. Staje się mistrzem szukania doraźnych recept na fundamentalne kłopoty, które sam wygenerował.
Do punktu wrzenia
Dlatego też nie ma się co dziwić, że – to drugi aspekt kryzysu przywództwa – Kaczyński zawodzi także jako lider państwa. Przez pięć lat zbudował system polityczny na wzór monarchii, w którym tylko on ma prawo podejmować zasadnicze decyzje. A kiedy koronawirus szaleje, monarcha nie jest w stanie wziąć na siebie odpowiedzialności. Nie demonstruje rzeczywistego przywództwa, tylko pogłębia podziały. Okazał się niewolnikiem własnej politycznej metody – konfliktu – której nie potrafił porzucić, mimo że kraj stanął wobec niespotykanego dramatu.
Wszystkie wystąpienia Kaczyńskiego z ostatnich dni dowodzą tego, że albo nie pojmuje, do czego doprowadził, albo świadomie podgrzewa konflikt społeczny, licząc na wrzenie. Jeśli jest w tym jakiś plan, to próżno oczekiwać jego pozytywnych dla PiS rezultatów. Wszystkie sondaże z ostatnich dwóch tygodni pokazują spore tąpnięcie poparcia dla PiS, przy wzroście notowań opozycji. W tej chwili PiS ma około 30 proc. poparcia, Koalicja Obywatelska oscyluje wokół 25 proc., a na kilkanaście punktów może liczyć partia Szymona Hołowni.
W całym obozie władzy tylko premier realnie zajmuje się pandemią, bo od tego zależy jego polityczna przyszłość. Organizuje spotkania z opozycją, apeluje o zakończenie ulicznych protestów i dosypuje pieniędzy medykom walczącym z COVID-19 – wszystko wbrew logice swojego prezesa, nakazującej konfrontację, nakazy i zakazy.
Morawiecki jest w trudnej sytuacji, i to na własne życzenie. Jego rząd beztrosko zmarnotrawił ostatnie półrocze, nie przygotowując strategicznych obszarów do jesiennej fali. Dziś w panice podejmuje decyzje chaotyczne – takie jak zamknięcie cmentarzy tuż przed 1 listopada, które postawiło w trudnej sytuacji branżę kwiaciarską. Jest zresztą atakowany przez ludzi Zbigniewa Ziobry – poważna sytuacja w kraju nie obniżyła napięcia między premierem a jego głównym konkurentem.
Inna rzecz, że sam Ziobro zniknął. Co najwyżej na Twitterze wygraża protestującym przeciwko orzeczeniu TK albo rękami swego zaufanego prokuratora krajowego Bogdana Święczkowskiego naciska na prokuratorów w sprawie ich ścigania. Tak naprawdę – jak słychać w obozie władzy – Ziobro obawia się zakażenia i dlatego lepiej się czuje w ukryciu.
Paulina Górska, Marcin Napiórkowski: Głównym przeciwnikiem bieżących protestów nie jest PiS czy Kościół, lecz bardziej ogólna kategoria „dziadersa”, który uzurpuje sobie prawo do decydowania o życiu młodych i pouczania ich na każdym kroku.
  Zniknął także Andrzej Duda i sięgające dziesiątek tysięcy statystyki zakażeń nie są w stanie go zmobilizować do działania. Z letargu wyrwały go dopiero żona z córką. Kinga Duda napisała w internecie: „Nie mogę pogodzić się z konsekwencjami, jakie niesie ze sobą wyrok Trybunału Konstytucyjnego. Każdy człowiek ma wolną wolę”. Z kolei Agata Kornhauser-Duda, milcząca dotąd latami, niespodziewanie zabrała głos w Polsacie: „Czy kobiety muszą być zmuszone do heroizmu? Mam tutaj wątpliwości” – mówiła. Nieoficjalnie wiadomo, że za ich oświadczeniami stała Marianna Rowińska, kiedyś dbająca o ubiór pierwszej pary, a dziś uważana za szarą eminencję Pałacu Prezydenckiego z ambicjami wpływania na klan Dudów.
Tuż po orzeczeniu TK prezydent się z niego cieszył. „Nigdy tego nie ukrywałem, że aborcja z tzw. względów eugenicznych nie powinna być w Polsce dozwolona. Uważałem i uważam, że każde dziecko ma prawo do życia” – mówił w „Dzienniku Gazecie Prawnej”. Pod wpływem trzech pań – i ulicznych protestów – zmienił zdanie. Zaproponował projekt ustawy, który ma łagodzić skutki decyzji TK – chodzi o zgodę na przerwanie ciąży w przypadku wad śmiertelnych płodu. To wykluczałoby zabieg np. w przypadku zdiagnozowania zespołu Downa. W PiS nie ma jednak większości, by taki projekt uchwalić. W dodatku Duda naraża się na konflikt z Kościołem, który już wydaje gniewne pomruki. Nie wiadomo też, co w tej kwestii zrobi prezes.
To jeszcze potrwa
Bo dziś prezes jest bardziej samotny niż zwykle. Wedle nieoficjalnych informacji w szczycie protestów urzędował w rządowym kompleksie mieszkalnym przy ulicy Parkowej w centrum Warszawy, bo jego dom na stołecznym Żoliborzu stał się ulubionym miejscem pielgrzymek wrogów PiS.
Na Nowogrodzkiej przez kilka tygodni ziała pustka – nie do wyobrażenia przez ostatnie lata, gdy karawany ministrów przyjeżdżały tam po dyrektywy. Dopiero kilka dni temu Kaczyński znów zaczął się pojawiać w partyjnej centrali. Ale czy to jeszcze polityczne epicentrum dla obozu władzy?
Kaczyński jest znacznie słabszy niż rok temu, po drugiej wiktorii w wyborach parlamentarnych. Gdy zagrzewał do obrony kościołów i atakował demonstrujących przeciwko orzeczeniu TK, wyglądało to jak wezwanie do policyjnej pacyfikacji. Ale do pacyfikacji nie doszło. Według nieoficjalnych informacji naciskom Mariusza Kamińskiego i Macieja Wąsika – szefów MSWiA, ludzi Kaczyńskiego – sprzeciwił się szef policji nadinspektor Jarosław Szymczyk, ostatni doświadczony policyjny generał, którego PiS jeszcze nie wylało. Poza pojedynczymi ekscesami policja zachowuje się wobec protestujących bardzo wstrzemięźliwie, choć w ostatnich latach zdarzało jej się przekraczać granice w obchodzeniu się z przeciwnikami politycznymi PiS. To też dowód na to, że Kaczyński nie może już wszystkiego, że czasy polityki nakazowo-rozdzielczej sterowanej z Nowogrodzkiej dobiegają końca.
Politycznej śmierci Kaczyńskiego nie ma jednak co wieszczyć. Standardowo wybory odbędą się dopiero za trzy lata, a PiS może rządzić długo nawet przy bardzo negatywnych nastrojach społecznych. Partia oplotła mackami całe państwo i – mimo konfliktów wewnętrznych, mimo słabnącego prezesa – nadal jest zjednoczona w dbaniu o zachowanie władzy.
Inna rzecz, że – zgodnie z pragnieniem liderów partii – protesty uliczne słabną, bo działaczki zaczęły się kłócić o wpływy w Strajku Kobiet, a młodzi zaczęli wybierać inne imprezy. Kaczyński jest ewidentnie „dziadersem”, który ma problem z odnalezieniem się w nowej rzeczywistości. Ale to nie znaczy, że owa rzeczywistość go szybko zmiecie. ©
Autor jest dziennikarzem Onet.pl. Stale współpracuje z „TP”.",ANDRZEJ STANKIEWICZ,09.11.2020,https://www.tygodnikpowszechny.pl/zmierzch-boga-wojny-165552
94,TAJWAŃSKI BÓL GŁOWY,"Niektórzy twierdzą, że jest to najbardziej zapalne dziś miejsce na świecie, które może stać się zarzewiem globalnego konfliktu.","Jeszcze kilka lat temu każde naruszenie strefy powietrznej Tajwanu przez chińską armię było nagłaśniane w światowych mediach. Teraz dzieje się to tak nagminnie – aż 380 razy w roku 2020 – że uwagę przykuwają tylko poważniejsze incydenty. Przykładowo 5 kwietnia siły chińskie dosłownie osaczyły wyspę: lotniskowiec „Liaoning” z towarzyszącą mu eskadrą okrętów prowadził „ćwiczenia” u jej pacyficznych wybrzeży, podczas gdy chińskie myśliwce testowały cierpliwość Tajwańczyków od strony kontynentu. Z kolei we wtorek 15 czerwca zespół 28 chińskich samolotów – w tym bombowce zdolne do przenoszenia bomb atomowych – naruszył tajwańską przestrzeń powietrzną. Była to zapewne „odpowiedź” Chin na komunikat Grupy G7, która kilka dni wcześniej przestrzegła przed zwiększaniem napięcia w Cieśninie Tajwańskiej.
Również nigdy wcześniej głosy wysokiej rangi oficerów armii USA nie brzmiały tak alarmistycznie. Poprzedni dowódca floty amerykańskiej w regionie Pacyfiku, Phil Davidson, ostrzega o możliwej inwazji Chin na Tajwan w ciągu najbliższych sześciu lat. Jego następca, John Aquilino, stwierdza jedynie enigmatycznie, że „jest to bliżej, niż wiele osób sądzi”.
Trudno się dziwić tym głosom. Od kiedy w 2013 r. Xi Jinping został przewodniczącym Chińskiej Republiki Ludowej (to odpowiednik prezydenta), opcja militarnej inwazji na Tajwan na dobre zadomowiła się w głównym nurcie chińskiej debaty publicznej: sugerują to wprost wojskowi i państwowe media. Według sondaży publikowanych przez reżimową gazetę „Global Times” 70 proc. obywateli ChRL popiera użycie siły w celu przyłączenia Tajwanu, a 37 proc. sądzi, że najlepiej by było, gdyby odbyło się to w ciągu trzech-pięciu lat.
Tajwan wskazywany jest dziś coraz częściej jako najbardziej zapalne miejsce na świecie, które może stać się zarzewiem kolejnego globalnego konfliktu.
Dlaczego akurat ta niewielka wyspa, wielkości mniej więcej województwa mazowieckiego? I dlaczego właśnie teraz?
Konflikt na kilku piętrach
Bezpośrednim powodem militarnego wzmożenia Pekinu stała się prezydentura Tsai Ing-wen na Tajwanie.
Pełniąca tę funkcję od 2016 r., Tsai Ing-wen jest przeciwna zbliżeniu z ChRL, a wśród członków jej ugrupowania (Demokratycznej Partii Postępowej) są zwolennicy proklamowania niepodległego państwa tajwańskiego. Formalnie rzecz biorąc, od 1949 r. do dziś na Tajwanie mamy bowiem do czynienia z Republiką Chińską, a ściślej: z jej ostatnim skrawkiem, którego nie zajęli komuniści. Dziś ta Republika Chińska nie jest uznawana przez większość państw świata – choć równocześnie wiele z nich utrzymuje z Tajwanem relacje. Ale poniżej poziomu oficjalnego uznania, by nie drażnić Pekinu. Ten traktuje bowiem wyspę jako zbuntowaną prowincję, która musi wrócić do macierzy, choćby siłą.
Perspektywa proklamacji niepodległego Tajwanu rozjusza więc przywódców ChRL. A szczególnie zirytowała ich reelekcja Tsai Ing-wen na drugą kadencję w styczniu 2020 r. Wcześniej przez dłuższy czas sondaże wieściły jej klęskę – i dopiero demokratyczne protesty w Hongkongu, tłumione brutalnie przez policję, a także ograniczanie autonomii tej dawnej kolonii brytyjskiej przez Pekin, odwróciły losy kampanii. Hasło „Dziś Hongkong, jutro Tajwan” przekonało większość mieszkańców wyspy, aby odwrócili się od kandydata ugodowego wobec ChRL i oddali głos na dotychczasową prezydent.

EDWARD AUGUSTYN / TP-ONLINE
W istocie jednak przyczyny dzisiejszego konfliktu wokół Tajwanu tkwią znacznie głębiej. Prężenie muskułów przez armię ChRL to wyraz rosnącego poczucia mocarstwowej potęgi Pekinu. Ale dzieje się tak również dlatego, że Pekin widzi, iż praktykowanie demokracji i coraz silniejsze poczucie odrębnej tożsamości na Tajwanie oddalają mentalnie mieszkańców wyspy od Chin kontynentalnych.
Prezydentura Tsai Ing-wen stanowi więc jakby emanację tych rozłożonych w czasie procesów, a Pekin próbuje się im na swój sposób przeciwstawiać. Piętro wyżej rozgrywa się zaś globalny konflikt chińsko-amerykański, który pchnął Tajwan na linię frontu. Tutaj stawką jest wyznaczenie stref wpływów obu mocarstw, a w przypadku Tajwańczyków także możliwość zachowania bądź utraty ich obywatelskich wolności.
Mit założycielski
Opowieść o demokratycznym Tajwanie zaczyna się 28 lutego 1947 r.
Po tym, jak z końcem II wojny światowej opuścili ją Japończycy, wyspa przechodzi pod kontrolę Kuomintangu (KMT), czyli chińskich nacjonalistów dowodzonych przez Czang Kaj-szeka, który pochłonięty jest bratobójczą walką z komunistami na kontynencie.
27 lutego 1947 r. kobieta handlująca papierosami zostaje pobita na śmierć przez agentów urzędu monopolowego, a faktycznie gangsterów na usługach władz. W jej obronie stają zwykli ludzie. Agenci otwierają ogień, ginie kolejna osoba.
Nazajutrz wybucha powszechna rebelia. Ludność przejmuje urzędy i radiostacje w różnych miejscach wyspy. Podczas protestów są kolejne ofiary. Zarządzający Tajwanem Czen Yi spotyka się z miejscowymi elitami i prosi je o przywrócenie spokoju, w zamian obiecując wolnościowe reformy. Wkrótce z kontynentu nadciągają jednak posiłki wojskowe Kuomintangu, które przystępują do systematycznych i brutalnych represji wobec mieszkańców wyspy. Zaczyna się okres, który potem zostanie nazwany „białym terrorem”. Pociągnie za sobą tysiące ofiar, w tym większość elit. Stan wojenny potrwa na Tajwanie 38 lat, a pierwsze demokratyczne wybory prezydenckie odbędą się dopiero w 1996 r.
Dziś o białym terrorze kręci się filmy i pisze książki. W centrum Tajpej, stolicy wyspy, utworzono park dedykowany jego ofiarom. Jest tam również hala pamięci, gdzie wśród zgromadzonych eksponatów można obejrzeć zakrwawione ubrania, okulary i osobiste notatki represjonowanych. Pamięć o „2/28” (w skrócie: 28 lutego) to dziś rdzeń tożsamości demokratycznego Tajwanu, jego mit założycielski. Symbolizuje martyrologię mieszkańców wyspy i ich drogę do wolności.
Tuż obok parku jest kościół prezbiteriański Chi-an, ważny punkt oporu w czasach dyktatury. Dziś zbiera się tam pieniądze dla dysydentów z Hongkongu.
Okrzepła tymczasowość
Kim są ludzie zamieszkujący Tajwan?
Ponad 80 proc. z 23-milionowej dziś populacji przypada na potomków chińskiej imigracji z wieków XVII i XVIII, którzy dzielą się językowo na dwie grupy: Hoklo i Hakka. To ich określa się potocznie Tajwańczykami albo ludnością tubylczą. Niemniej na wyspie żyje też pół miliona autochtonów o całkiem innych niż chińskie korzeniach etnicznych. Z kolei w 1949 r., po klęsce w wojnie z komunistami, osiedlają się tu ludzie Kuomintangu wraz z rodzinami. Dziś ich potomkowie liczą milion, może dwa miliony; mówią po mandaryńsku (tak jak większość ludzi w Chinach kontynentalnych).
Biały terror dotknął głównie tubylczą ludność chińską, autochtoni zaś byli dyskryminowani przez obie grupy. Na afirmację swojej unikalnej kultury musieli poczekać do liberalizacji systemu, gdy oficjalnie uznano ich wkład w budowanie tożsamości wyspy.
Czang Kaj-szek głosił przez lata, że na Tajwanie znalazł się tymczasowo i prędzej czy później wróci na kontynent, by przegnać komunistycznych uzurpatorów. W międzyczasie zdominował jednak wyspę, tworząc wokół siebie kult jednostki. Wódz wyzierał z banknotów, wszechobecnych malowideł i pomników. Propagandę czerpano z leninowskich wzorców, wedle których KMT został uformowany.
Status Czanga jako prawowitego przywódcy Chin miał zresztą długo wymiar formalny, bo to z Republiką Chińską na Tajwanie, a nie z Pekinem większość krajów świata utrzymywała stosunki dyplomatyczne. Zaczęło się to zmieniać dopiero w latach 70. XX w. Symbolicznie ciągłość reżimu z rodzimą tradycją zapewniały bogate zbiory chińskiej sztuki, przywiezione przez Kuomintang, a dziś zdobiące Narodowe Muzeum Pałacowe w Tajpej.
Pozornie z jednego pnia
Z biegiem lat wizja odbicia Chin z rąk komunistów przez mały Tajwan stawała się coraz bardziej absurdalna – choć jeszcze w latach 80. do budynku parlamentu wwożono na wózkach inwalidzkich sędziwych polityków reprezentujących okręgi wyborcze z kontynentu. Niemniej oficjalne mapy wciąż pokazywały jedyne prawdziwe Chiny nacjonalistów, których praprzodkiem miał być Huang Di, „żółty cesarz” – legendarny protoplasta wszystkich Chińczyków, panujący w III tysiącleciu p.n.e. W swej ideologii Czang Kaj-szek (panujący aż do swej śmierci w 1975 r.) przypominał więc nieco Xi Jinpinga: obaj twierdzą, że cała ludność na terenach uzurpowanych przez Chiny wywodzi się z jednego pnia.
Oficjalnie Tajwańczycy również stanowili zatem część chińskiej rodziny. Znajdowało to wyraz w patriotycznej edukacji i obowiązku nauki mandaryńskiego. Faktycznie jednak podziały na wyspie były bardzo ostre. Status elit przynależał do ludzi Kuomintangu – oni rządzili, dowodzili armią, panoszyli się w administracji, mediach i na uczelniach. Również cechy fizyczne miały subtelnie podkreślać ich wyjątkowość – wyższy wzrost i jaśniejsza karnacja niż u wcześniejszych imigrantów z Chin. Skorumpowany Kuomintang uchodził przez lata za najbogatszą partię na świecie. Jednak biznes stanowił domenę miejscowych, dla których był to często jedyny obszar samorealizacji.
Tubylcy mieli zresztą podstawy, by afirmować swoją odrębność wobec ludzi Kuomintangu. Ich wyspa była wcześniej pod panowaniem Holandii, Hiszpanii, a przede wszystkim Japonii (w latach 1895–1945), która z Tajwanu chciała uczynić wzorową kolonię.
Teoretycznie, ze względów etnicznych i kulturowych, Kuomintang powinien być bliższy Tajwańczykom niż Japończycy. Tymczasem porządki nowych panów wywołały nostalgię za poprzednimi. Biały terror zrobił swoje, ale było tu coś więcej. Japończycy również rządzili na wyspie twardą ręką, czasem brutalnie, lecz dokonali też modernizacji, umieli dbać o porządek i czystość, słowem – mogli imponować. Porównania stawały się więc nieuniknione. Nowa elita budziła szacunek wyłącznie siłą, raził u niej brak manier, higieny i korupcja, którą ze sobą sprowadzili. Utrwali się też przekonanie o fałszywej naturze przybyszów. Najbardziej nieprzejednani z tubylców będą utrzymywać, że Kuomintang trwale skaził duszę Tajwanu.
Od dyktatury do demokracji
W jakim stopniu porównania te miały odbicie w rzeczywistości, a w jakim stanowiły formę psychologicznej obrony wobec nowego zniewolenia? Trudno to do końca rozważyć. Odrębne losy z pewnością wpłynęły na tożsamość mieszkańców wyspy, stanowiąc jednocześnie narzędzie jej świadomego kształtowania. Tak czy inaczej, spośród wszystkich swoich imperialnych podbojów to właśnie na Tajwanie Japończycy spotykają się dziś z największą sympatią.
Tymczasem mijały kolejne dekady. Wprawdzie podczas 40 lat dyktatury temat „2/28” nie istniał w oficjalnym przekazie, ale Tajwan odniósł w tym czasie gospodarczy sukces, a granice między Tajwańczykami a nową chińską imigracją stawały się z czasem mniej ostre. Niektórzy tubylcy zaczęli nawet wstępować do partii rządzącej.

Amerykański transportowiec wylądował w Tajpej z pierwszym ładunkiem szczepionek na covid, które USA przekazały Tajwanowi. LIN YEN TING / ZUMA PRESS / FORUM
Mogłoby się wydawać, że sinizacja Tajwanu wedle projektu Kuomintangu się powiedzie. Jednak wolnościowe protesty z końca lat 70., a potem demokratyzacja ukazały kruchość tej indoktrynacji. Dopuszczeni raz do głosu, Tajwańczycy wzięli się za urządzanie wyspy po swojemu. Powrócili do swojej historii, dotąd zakazanej, przystąpili do rozliczania dyktatury i podjęli debatę nad własną tożsamością. Tajwan wywracał do góry nogami narrację, że ludzi z chińskiego kręgu cywilizacyjnego nie interesuje zachodni model demokracji albo że nie potrafią go utrzymać.
Również w tym sensie ta niewielka wyspa stanowi ciągłe wyzwanie i powód irytacji dla komunistycznych Chin.
Rosnące poczucie odrębności
Niedawno władze Tajwanu pokazały okładkę nowego paszportu. W górnej części dokumentu, dookoła godła, zapisano malutką czcionką pełną nazwę wyspy („Republika Chińska”). Na dole, już wielkimi literami, wybity jest napis: „Paszport Tajwanu”.
Tak chce postrzegać siebie większość mieszkańców. Według sondaży nawet 80 proc. uważa się dziś za Tajwańczyków, reszta łączy tajwańskość z chińskością, a mniej niż jeden procent czuje się wyłącznie Chińczykami. Badania wskazują, że udział tajwańskiej tożsamości stale rośnie, zwłaszcza u młodych. O ile w ostatnich wyborach Tsai Ing-wen uzyskała ogółem 57 proc. głosów, o tyle wśród osób poniżej 40. roku życia wynik ten przekroczył 70 proc. Pekin ma zatem kolejny powód do niepokoju.
W CIENIU PEKIŃSKIEGO SMOKA
JAN SMOLEŃSKI Z TAJPEJ: Chiny Ludowe zwiększają presję na Tajwan, niewielką wyspę, która od 70 lat opiera się komunistycznemu mocarstwu. Wykorzystują do tego dezinformację w sieci>>>
Tsai Ing-wen stoi na czele Demokratycznej Partii Postępowej. Wraz z nastaniem demokracji wybory na Tajwanie zaczęła wygrywać właśnie ta formacja, reprezentująca tubylców. Owszem, Kuomintang wciąż się liczy. Co ciekawe, w międzyczasie zmienił on jednak swój stosunek do ChRL – w niepamięć odeszły hasła o „komunistycznych bandytach”, za to pojawiła się chęć zbliżenia, zwłaszcza gospodarczego, i podkreślanie wspólnoty korzeni.
Formalnie obie partie są za utrzymaniem status quo wobec Pekinu, czyli pełnej suwerenności wyspy bez ogłaszania jej niepodległości (podobnie uważa większość społeczeństwa). Między nimi panuje jednak wzajemna podejrzliwość: jedni zarzucają drugim albo parcie do zjednoczenia z Chinami, albo chęć powołania tajwańskiego państwa.
„Ruch słoneczników”, czyli nowa tożsamość
Właśnie, Kuomintang – mogłoby się wydawać, że ugrupowanie, które wyrasta z dyktatury i ma krew na rękach, będzie w demokracji bez szans. Wciąż jednak dysponuje ono pokaźnymi zasobami: pieniędzmi, wpływami, doświadczeniem politycznym i historią gospodarczych sukcesów. Kilka razy udało się więc Kuomintangowi przekonać do siebie większość społeczeństwa, zwłaszcza gdy druga strona popełniała ewidentne błędy. Efektem rządów KMT było jednak zawsze umocnienie się na wyspie tajwańskiej tożsamości.
W 2008 r. prezydentem zostaje Ma Ying-jeou, typowy reprezentant elit Kuomintangu. Pekin nie kryje radości i zachęca do współpracy. Tajwańskie firmy inwestują więc w Chinach, dziś łącznie na 200 mld dolarów. Młodzież z wyspy jeździ studiować na kontynent, a profesjonaliści otrzymują tam korzystne oferty pracy (słychać nawet głosy o celowym drenażu mózgów). Równocześnie turyści z Chin coraz chętniej odwiedzają Tajwan. Perspektywa (dla wielu: groźba) stopniowej unifikacji poprzez uzależnienie gospodarcze wyspy od Pekinu nabiera realnych kształtów.
Jednak flirt, który prezydent Ma Ying-jeou prowadzi z Pekinem, idzie za daleko. Próba przeforsowania chińsko-tajwańskiej umowy handlowej bez konsultacji parlamentarnych i społecznych kończy się w 2014 r. „ruchem słoneczników”, czyli wielodniową okupacją parlamentu i demonstracjami na ulicach.
Prym w protestach wiodą młodzi ludzie. Dotąd tajwańską tożsamość określać miała głównie odrębność historyczna i kulturowa, teraz afirmuje się demokrację, prawa człowieka, liberalizm i ekologię. Na fali protestów rośnie popularność Tsai Ing-wen, która w 2016 r. wygrywa swą pierwszą kadencję prezydencką. Pragnie ona uczynić z Tajwanu „najbardziej progresywne miejsce w Azji”, czego dowodem okaże się legalizacja małżeństw homoseksualnych i plany zniesienia kary śmierci. Jednocześnie Tsai Ing-wen mówi, że Tajwan jest „funkcjonalnie suwerennym” miejscem.
Z wyniku tych wyborów Pekin nie jest już zadowolony. Bojkotuje nową prezydent, eskaluje groźby, próbuje ingerować w debatę publiczną na wyspie przez wykupione media bądź fake newsy.
Moment graniczny
Kiedy wydawało się już, że schyłek Kuomintangu jest nieunikniony, na scenę polityczną wstępuje niejaki Han Kuo-yu. Nadaje on populistyczną twarz formacji, która przez lata uchodziła za elitarną.
Han głosi, że syty establishment demokratycznego Tajwanu odwrócił się od zwykłego człowieka: „Elity spijają krew Tajwańczyków”. Ma rację w tym sensie, że zarobki od lat stoją w miejscu, a gospodarczo Tajwan wyraźnie zaczął tracić dystans do pozostałych azjatyckich „tygrysów”. Ludzie z nostalgią wspominają okres szybkiego rozwoju z czasów, gdy rządził KMT. Han to wykorzystuje, odwołując się równocześnie do konserwatywnego elektoratu, niechętnego progresywnej agendzie prezydent Tsai. Chce pomagać zwykłym ludziom, obiecuje kontrakty biznesowe z Chinami, przemilczając kwestie polityczne. Jesienią 2018 r. prowadzi swoją partię do lokalnych sukcesów wyborczych, a osobiście dokonuje rzeczy niezwykłej – zostaje burmistrzem miasta Kaoshiung, kolebki ruchu demokratycznego.
Ale gwiazda Hana szybko gaśnie. Zaniedbuje swoje obowiązki, na jaw wychodzi też, że ukrył pokaźny majątek, co nie przystaje trybunowi ludowemu. W bezprecedensowym referendum mieszkańcy Kaoshiung pozbawiają go funkcji.
To on będzie rywalizować z Tsai o prezydenturę, gdy Hongkongiem wstrząsają protesty. Emocje na Tajwanie sięgały wtedy tak wysoko, że Han, który wcześniej wymieniał kurtuazje z administracją Hongkongu, teraz kategorycznie („Po moim trupie!”) odrzuca formułę „jeden kraj, dwa systemy” jako model dla Tajwanu. Mniej istotne, czy naprawdę tak sądził – musiał odnieść się jednak do nastrojów społecznych.
W momentach granicznych priorytety sortują się instynktownie. Na Tajwanie poczucie bezpieczeństwa i tożsamość wzięły górę nad korzyściami, które mogła przynieść większa współpraca gospodarcza z Chinami.
Coraz dalej od Pekinu
Po klęsce wyborczej w styczniu 2020 r. i odejściu Hana Kuomintang musi na nowo zdefiniować swoje miejsce w polityce Tajwanu.
Godne odnotowania są zatem słowa nowego szefa tej partii Johnny’ego Chianga, że „Chiny stanowią zagrożenie dla Tajwanu”. Banał, ale nie ze strony polityka, który dotąd ganił innych za rzekomą antychińską fobię. Z kolei patron ugrupowania, były prezydent Ma Ying-jeou, stwierdza – po kolejnych ograniczeniach wolności w Hongkongu – że format „jeden kraj, dwa systemy” przestał tam istnieć, i że jest to „godne pożałowania”. Czyżby Chiny Xi Jinpinga traciły na wyspie jedyną siłę, która nie była im wroga?

Ponad 70 proc. Tajwańczyków w przedziale wiekowym 20-39 lat deklaruje gotowość do walki z ewentualną chińską inwazją. LIN YEN TING / ZUMA PRESS / FORUM
Strach przed autorytarnym sąsiadem robi swoje, ale ten nowy ton w wypowiedziach polityków Kuomintangu jest także naturalnym rezultatem zmian w tajwańskim społeczeństwie. Dzieci na wyspie uczą się dziś historii Tajwanu w ramach osobnego przedmiotu, gdzie kultura Chin kontynentalnych stanowi tylko element wielowątkowej mozaiki. Praktykowanie demokracji również przekłada się na obyczaje. Internet obiegło niedawno zdjęcie prezydent Tsai, która w ramach kampanii odchudzania osobiście każe wchodzić na wagę swoim męskim współpracownikom.
Taki luz trudno wyobrazić sobie w Pekinie, nie mówiąc już o rozliczeniach z autorytarną przeszłością. W czasie pierwszej kadencji Tsai zrehabilitowano wiele osób skazanych niesłusznie podczas dyktatury, usunięto większość rzeźb Czang Kaj-szeka i innych reliktów minionej epoki, ukrócono przywileje emerytalne dla rodzin członków Kuomintangu.
Tajwan podąża zatem własną drogą. Według sondaży 70 proc. jego mieszkańców nie chciałoby zjednoczenia z Chinami, nawet gdyby osiągnęły one „ten sam poziom rozwoju gospodarczego i politycznego”. Wśród młodych ten odsetek jest jeszcze wyższy.
Wizja wojny
Sukces wyborczy obecnej prezydent ma też współautora. Jej wyniki sondażowe rosły, gdy tylko Xi Jinping poruszał temat Tajwanu. A czynił to często. Raz orzekł, że wyspa „musi być i zostanie zjednoczona z Chinami”, bo tak nakazuje logika dziejów. To znów uznał pełną unifikację wyspy za „szeroko pojęty narodowy interes, będący przedmiotem aspiracji wszystkich Chińczyków”. Jeszcze niedawno Pekin mówił o „powrocie” Tajwanu do ojczyzny przed rokiem 2049, gdy Chińska Republika Ludowa będzie obchodzić setne urodziny. Wtedy ma przypaść zwieńczenie procesu „chińskiego odrodzenia” – kraj powinien być w komplecie.
Sytuacja wewnętrzna na wyspie i rosnący nacjonalizm Chin pod rządami Xi Jinpinga sprawiają jednak, że rozstrzygnięcie – w jedną lub drugą stronę – może nastąpić szybciej.
Próby rzucenia Tajwanu na kolana – gdyby Pekin zdecydował się na taki scenariusz – mogą obejmować szantaż ekonomiczny, w tym embargo handlowe, cyberataki albo przecięcie kabli komunikacyjnych biegnących dnem morskim. Niemniej decydujące pytanie pozostaje ciągle to samo: czy i do jakiego stopnia Stany Zjednoczone zdecydują się wesprzeć wyspę podczas zbrojnej chińskiej inwazji? Dotąd stanowisko Waszyngtonu opierało się na „strategii dwuznaczności”. Czyli: nie potwierdzam, nie zaprzeczam.
MOCARTSTWO BEZ PRZYJACIÓŁ
PIOTR BERNARDYN: Coraz częściej Chiny są postrzegane jako zagrożenie już nie tylko gospodarcze, ale również dla ładu światowego i wartości uznawanych za uniwersalne>>>
Pytanie kolejne dotyczy rozkładu szans w starciu mocarstw o Tajwan. Symulacje wojenne prowadzone przez Pentagon wskazują porażkę Amerykanów. Co prawda dysponują oni wciąż większym budżetem wojskowym i nowocześniejszym uzbrojeniem, ale Chiny szybko nadrabiają dystans i – co istotniejsze – miałyby przewagę geograficzną. Bliskość chińskiego kontynentu zapewnia nieograniczone posiłki żołnierzy i sprzętu, jak też logistykę szpitalną. Stany zdane byłyby zaś na regionalnych sojuszników, którzy niekoniecznie wykażą zainteresowanie wojną z Pekinem, zwłaszcza o Tajwan. Zagadką pozostaje też reakcja opinii publicznej w USA, gdyby żołnierze amerykańscy zaczęli ginąć w azjatyckiej wojnie.
Nie wszystkie prognozy są tak pesymistyczne. James Stavridis, admirał w stanie spoczynku i autor bestsellerów z dziedziny militarystyki, twierdzi, że jeszcze przez dekadę USA powinny być górą w wojnie o Tajwan. Dalszych gwarancji już nie daje. Tak czy inaczej, warto pamiętać, że sukces USA miałby tu zawsze tymczasowy charakter. Za lat dziesięć czy pięćdziesiąt Pekin nie przestanie bowiem domagać się „powrotu” Tajwanu. Aby tak się stało, najpierw musiałaby upaść chińska dyktatura.
Taktyka zniechęcania
Na tym ból głowy Waszyngtonu się nie kończy.
Odpuszczenie obrony wyspy – zakładając na chwilę taki scenariusz – miałoby bowiem dla Stanów więcej niż wymiar tylko moralny. Jeśli „strategia dwuznaczności” miałaby sprowadzić się wyłącznie do sankcji lub potępienia Chin za inwazję, to autorytet USA na Dalekim Wschodzie jako gwaranta bezpieczeństwa ucierpiałby może nieodwracalnie. Słabsze kraje zostałyby zmuszone do uznania hegemonii Państwa Środka, a inne, np. Japonia, przystąpiłyby prawdopodobnie do nuklearnego wyścigu zbrojeń, aby samodzielnie zapewnić sobie bezpieczeństwo. Po przejęciu Tajwanu łatwiej byłoby też Pekinowi zwiększać wpływy na Pacyfiku, co ponownie oznaczałoby kolizję z USA oraz z innymi państwami regionu.
Unikając zatem jednoznacznych deklaracji, Waszyngton stawia dziś w pierwszej kolejności na zniechęcanie Chin do inwazji, podnosząc możliwie wysoko jej koszty. Temu ma służyć rekordowe dozbrajanie Tajwanu, próba wciągnięcia Australii i Japonii, a może również Indii do koalicji w obronie wyspy, jak też ożywione kontakty dyplomatyczne na linii Waszyngton–Tajpej. Pekin pamięta, że po swoim zwycięstwie wyborczym Donald Trump odebrał telefon z gratulacjami od prezydent Tsai, jak i to, że na inaugurację Joego Bidena zaproszono Hsiao Bi-khim, najwyższą rangą przedstawicielkę Tajwanu w USA.
Oczywiście wszystkie wymienione spekulacje tracą rację bytu z chwilą rozszerzenia konfliktu o terytoria innych krajów, w tym Chin i USA, oraz użycia broni atomowej. Oznaczałoby to trzecią wojnę światową i nieobliczalne konsekwencje dla całej ludzkości.
Zwarcie mocarstw o wyspę ma też wymiar gospodarczy. Produkuje się tam dziś najbardziej zaawansowane półprzewodniki na świecie, komponent nieodzowny w elektronice oraz w takich dziedzinach przyszłości jak sztuczna inteligencja. Z tajwańskiej technologii korzystają dziś obie strony konfliktu. Po jej przechwyceniu Chiny zyskałyby cenną przewagę w rozwoju, także uzbrojenia. Porównania z zajęciem w latach 1938-39 czeskich fabryk broni przez Hitlera, co przyspieszyło wybuch II wojny światowej, nie są bezpodstawne.
Jesteśmy w domu
A co na to wszystko Tajwańczycy?
Ponad 70 proc. z tych, którzy są w „mobilizacyjnym” przedziale wiekowym 20-39 lat, deklaruje gotowość do walki z chińską inwazją. Trudno o lepszy dowód identyfikacji z Tajwanem – czy też może prościej: tajwańskiego patriotyzmu. Chiny znowu mają więc powód do irytacji – ani kij, ani marchewka zdają się już nie działać na Tajwańczyków.
„Wracajcie do domu” – takimi słowami, w ciepłym tonie, zwróciła się do nich Hai Xia, prowadząca główne wydanie chińskich wiadomości telewizyjnych. Był koniec roku 2019 i Pekin, porzucając na chwilę groźby, zaoferował Tajwanowi szeroką współpracę na korzystnych warunkach.
Odpowiedziała Hung Tzu-yung, parlamentarzystka z młodego pokolenia: „Dziękujemy za waszą troskę. My, Tajwańczycy, już jesteśmy w domu”.
Kilka tygodni później poszli zagłosować w wyborach prezydenckich.©
Autor specjalizuje się w tematyce Azji Południowo-Wschodniej, mieszka w Japonii. Stale współpracuje z „Tygodnikiem”. W 2014 r. ukazała się jego książka „Słońce jeszcze nie wzeszło. Tsunami. Fukushima”. Obecnie pracuje nad książką o Chinach i Hongkongu.",PIOTR BERNARDYN,21.06.2021,https://www.tygodnikpowszechny.pl/tajwanski-bol-glowy-168094
95,CZUŁA NARRATORKA I LISTA PRZEBOJÓW,"Nie ma powodów, żeby kokietować publiczność starą listą przebojów. Choć czasem tylko nam się wydaje, że znanych. I wtedy warto posłuchać.","Teatr współczesny podchodząc do dawnej powieści wydaje się myśleć raczej: „co mogę z tobą zrobić?” niż: „co ty możesz mi powiedzieć?”. Nowe inscenizacje „Potopu” Henryka Sienkiewicza i „Nad Niemnem” Elizy Orzeszkowej dobrze pokazują różnice między tymi postawami.
Obie są – każda na swój sposób – ofiarami pandemii. Premiera „Nad ­Niemnem” w Teatrze im. Juliusza Osterwy w Lublinie odbyła się tuż przed pierwszym lock­downem, więc mało kto przedstawienie wówczas zobaczył. Kolejne pokazy miały miejsce właściwie już podczas wakacji, a tytuł powrócił na afisz dopiero we wrześniu. Nie wiadomo, czy wobec drugiego lockdownu spektakl w ogóle będzie w najbliższych miesiącach pokazywany. Nie wiadomo, czy będzie mógł wyjechać choćby na najważniejsze krajowe festiwale, gdzie powinna go zobaczyć jak największa liczba widzów. Zamiast stać się wielkim i głośnym wydarzeniem, na co z pewnością zasługuje, pojawia się okazjonalnie we wciąż trudno dostępnym komunikacyjnie mieście, a los jego jest niepewny.
Zderzenie „Potopu” w Teatrze Śląskim w Katowicach z pandemią było jeszcze bardziej dramatyczne: dzień po trzecim pokazie, w środę, 20 września, teatr zamknięto, ponieważ u dwóch jego pracowników wykryto zakażenie ­COVID-19. Wkrótce okazało się, że zakażony był też jeden z aktorów biorących udział w przedstawieniu. Słynne zdanie Tadeusza Kantora, że nie wchodzi się do teatru bezkarnie, nabrało nagle nowego, bardzo konkretnego znaczenia.
Potop żywych trupów
Gdyby nie to, że pandemia jest sprawą poważną, można by żartować, że reżyser Jakub Roszkowski sam trochę tę sytuację sprowokował, przemieniając bohaterów „Potopu” w zombie, które – jak wiadomo choćby z „The Walking Dead” – są ofiarami tajemniczej epidemii. Reżyser nie ukrywa, a nawet podkreśla, że podstawą jego inscenizacji jest uznanie Sienkiewicza za twórcę tekstów kultury popularnej na równi ze scenarzystami uwielbianych masowo seriali telewizyjnych (obok „Żywych trupów” w opisie spektaklu na stronie Teatru przywołana jest jeszcze „Gra o tron” i – coś dla przyciągnięcia starszych – „Niewolnica Isaura”). Pozwala mu to na traktowanie „Potopu” bez nadmiernej rewerencji i na graniu nim zgodnie z regułami swobodnego użycia dominującymi właśnie w kulturze popularnej.
Roszkowski wykorzystuje powieść Sienkiewicza jako zestaw gotowych „ścieżek”, świetnie wszystkim znanych tematów i motywów, które miksuje z innymi równie dobrze znanymi ścieżkami, tym razem już konkretnie i dosłownie – muzycznymi. „Hity” Sienkiewicza („kończ waść – wstydu oszczędź”, „jam nie Ba-bi-ni-cz, jam Kmi-cic”, „ran twoich nie godnam całować”) łączy z hitami polskiej muzyki rozrywkowej ostatnich dekad XX wieku. Czasem zestawienia serwowane przez DJ-a Roszkowskiego wspomaganego przez kompozytora Dominika Strycharskiego są do bólu banalne (Skaldowie w czasie kuligu, „W stepie szerokim...” na przywitanie Wołodyjowskiego), czasem niezbyt udane („Noś długie włosy” jako charakterystyka Bogusława Radziwiłła), czasem przeciwnie – w trafnym skrócie chwytają sytuację postaci („Biała flaga” Republiki jako wyznanie Janusza Radziwiłła). Niektóre są też zabawne, jak „Dancing ­Queen” w wykonaniu Klary Brody i Anny Kadulskiej, czyli najazd szwedzki rozegrany jako parodia słynnego koncertu zespołu ABBA w Studio 2 w 1976 r. Niemal wszystkie trwają za długo, co w przedstawieniu streszczającym trzytomową powieść w 90 minut jest doprawdy zarzutem poważnym.
Na szczęście w drugiej części przedstawienia Roszkowski przełamuje nieco ten nużący już wzór. Pod koniec sceny na Jasnej Górze przeor Kordecki (Marcin Gaweł) intonuje „Barkę”. W kontekście roku papieskiego i lekko prześmiewczego tonu spektaklu ta kościelna pieśń pobrzmiewa nawet profanacją. Po chwili zostaje jednak przejęta przez aktorów tworzących orszak Jana Kazimierza (Anna Kadulska – świetna w każdej z wielu postaci, które gra), a ta zmiana sytuacji bardzo zręcznie zmienia sens pieśni. W powietrzu zostaje jakieś serio wprowadzone przez to połączenie ołtarza i tronu.
Powraca ono w scenie niemal finałowego występu Kmicica (bardzo dobra rola bardzo trafnie obsadzonego Michała Rolnickiego), który opowiada o – zapominanej nadspodziewanie często, bo i nieopowiedzianej przez Sienkiewicza w szczegółach – historii rzezi i gwałtów, jakich pan Andrzej dokonywał z oddanymi mu pod komendę Tatarami. W tej opowieści nagle pojawiają się wersy z „Jestem Bogiem” Magika i Paktofoniki, które właśnie w Katowicach brzmią szczególnie mocno, akcentując coś, co mogło być celem ataku przypuszczonego przez spektakl na swoiście polską wersję teologii politycznej (tydzień później wymowa tych scen mogłaby ulec dalszemu wzmocnieniu).
Gdyby rozbawiając publiczność reżyser doprowadził w finale do tego, że śmiech zamarłby na ustach i odwrócił się przeciwko śmiejącym, katowicki „Potop” mógłby być czymś więcej niż zręcznym i atrakcyjnym brykiem z lektury. Zamiast ciąć mocnym sztychem, Roszkowski pomachał udawaną szabelką w powietrzu, wyczerpując całą energię na wynajdywanie „pomysłów”, które może uatrakcyjnią widzom (zwłaszcza szkolnym) wycieczkę do teatru, ale niczego nowego z Sienkiewicza nie wydobyły. I to jest pierwszy sposób.
Nad wodą wielką i czystą
Jestem miłośnikiem „Nad Niemnem” i boli mnie, że tę znakomitą powieść zabija jej szkolna analiza. Z drugiej strony – sam przeczytałem ją po raz pierwszy tylko dlatego, że była lekturą obowiązkową. Sięgałem po ten standardowy przykład nudnej piły (przez kilka stron nic się nie dzieje – same opisy!) z niechęcią, by już po kilku stronach dać się pochłonąć. Pamiętam tamto zdziwienie: że oto dzieje się coś, co nie miało prawa się zdarzyć. Mały cud.
To wspomnienie powróciło do mnie z niezwykłą mocą już w pierwszych minutach lubelskiego spektaklu reżysera Jędrzeja Piaskowskiego i dramaturga Huberta Sulimy. Słowa wypowiedziane spokojnie i w ściszeniu przez stojące przed zapuszczoną kurtyną Justynę (Justyna Janowska) i Martę (Marta Ledwoń) unieważniły zmęczenie całodzienną podróżą i strach wywołany najnowszymi wiadomościami o kolejnym pandemicznym rekordzie. Gdy kurtyna idzie w górę, ukazując płytką scenę zamkniętą ścianą salonu pani Emilii, i zaczyna się opowiadanie o ludziach tu zgromadzonych, wraca do mnie ta fala zdumienia sposobem, w jaki Orzeszkowa, nie upiększając swoich bohaterek i bohaterów, potrafi mówić o nich z miłością. Czuły narrator – zbanalizowana nadużyciami formuła z wykładu noblowskiego Olgi Tokarczuk okazuje się tu niezwykle trafna. Orzeszkowa jest czułą narratorką opowiadającą o świecie i ludziach bez złudzeń, ale zarazem otwartą na niego i na nich z troską i uważnością.
Znalazła też równie czułych inscenizatorów. Już od pierwszych scen jest jasne, że słuchają pani Elizy z uwagą i właśnie troską, że uwierzyli jej i temu, co i jak ma do powiedzenia. Ich praca z „Nad Niemnem” jest całkowicie odmienna ­od pracy Roszkowskiego. Tamten odpala hałaśliwą setlistę i znad teatralnej konsolety woła: „Znacie? To posłuchajcie!”. Ci zdają się raczej przeprowadzać nas przez proces własnego odkrywania pisarki.

Jolanta Rychłowska i Daniel Salman w „Nad Niemnem”, reżyseria Jędrzej Piaskowski NATALIA KABANOW / TEATR IM. JULIUSZA OSTERWY W LUBLINIE
Scenografia Anny Met jest rzeczywiście piękna, ale jej sednem nie jest budowanie malowniczych obrazów. Działa tu raczej dramaturgia przestrzeni, która od pierwszych sekwencji jest konkretnie wykorzystywana, byśmy mogli doświadczyć procesu wnikania w świat przedstawienia i powieści.
Jeszcze mocniej doświadczenie czułego czytania i zachwytu nad tym, co się odkrywa w powieści, wybrzmiewa (dosłownie) w fonosferze przedstawienia. Lubelskie „Nad Niemnem” jest otulone w spokojne, ściszone, bardzo uważne mówienie, które estetycznie nie ma nic wspólnego z teatrem „żywego słowa” i pięknej deklamacji, choć słowo jest tu żywe, a samo słuchanie tego, jak lubelskie aktorki mówią opisy Orzeszkowej, to wielka przyjemność. Bodaj jeszcze nigdy użycie mikroportów nie wydawało mi się tak uzasadnione – bez tego technicznego wspomagania niemożliwe byłoby doświadczenie niemal intymnego słuchania. Trzy godziny wyciszenia emocji związanych z zabieganiem o siebie i skupienia na tym, co mówią inni, było w ten pandemiczny czwartek (w niemal pustym z konieczności teatrze) prawdziwą ulgą.
O nadziei
Ale czułość ma w tym „Nad Niemnem” znaczenie nie tylko estetyczne i performatywne, lecz także interpretacyjne i ideowe. Dobrze to widać w szczególnych momentach przedstawienia precyzyjnie wydobytych z jego przebiegu.
Wewnętrzny monolog Justyny wypowiadany nad wspólnym grobem powstańców styczniowych to jedna z tych sekwencji powieści Orzeszkowej, których potrzebę może i uznajemy, ale która w swojej oczywistości i deklaratywności wydaje się odstawać od całości. Jest rezonerska, a już w teatrze XIX-wiecznym role rezonerów uważano za jedne z najtrudniejszych. Justyna Janowska, która swoją imienniczkę obdarzyła energią współczesnej młodej kobiety, realizującej z uporem politykę stawania się w codziennym życiu zmianą, której chce dokonać w świecie, mówi ten fragment tak, jakby wraz z równie młodymi dramaturgiem i reżyserem odkrywała właśnie w powieści sprzed stu kilkudziesięciu lat własne myśli i słowa.
Fragment o zadziwieniu wolnością, jaką daje poświęcenie dla idei niemającej nic wspólnego z troską o własne ego i jego zadowolenie, brzmi trochę tak, jakby współczesna hipsterka wyzwalała się z zajmowania swoimi „traumami”, odkrywając, że może być coś od nich ważniejszego. To pewnie krzywdzące uproszczenie, ale niech ten skrót zostanie dla podkreślenia różnicy między tym, co wydarza się w życiu duchowym i umysłowym Justyny nad mogiłą, a tym, co za ważne uczą nas wszystkich uznawać poradniki samorealizacji naszego wieku narcyzmu.
Nie oznacza to jednak, że indywidualne, najbardziej prywatne szczęście jest w tym przedstawieniu lekceważone. Przejmujący finał pierwszego aktu stanowi opowieść o niespełnionym rodzinnym szczęściu Marty Korczyńskiej, którą Sulima z Piaskowskim uczynili drugą obok Justyny główną bohaterką przedstawienia. Przemianę Orzelskiej równoważy i dopełnia smutek wypełniający opowieść o klęsce ciotki, która nie miała odwagi pójść za tym, w co wierzyła. Jej przegrana zostaje zestawiona z klęską powstania, z tą superpolską zbiorową mogiłą w lesie. I to jej dany jest finał aktu. To nad żałobą po jej osobistym szczęściu powoli, jak kir, zapada kurtyna.
Inscenizacja powieści Orzeszkowej to także mocny, nawet jeśli ściszony, komentarz do współczesnej sytuacji społecznej i politycznej. Słychać go wyraźnie w rozegranej w zaskakujący sposób scenie wesela w Bohatyrowiczach, która stanowi rodzaj przerwy wypełnionej śpiewanymi przez aktorów wprost do widzów pieśniami. W spektaklu śpiewa się już wcześniej, ale tamte piosenki brzmią słabo, zdarzają się nawet lekkie fałsze. Ale pieśni o lesie i tęczy zaśpiewane czysto, pełnymi głosami, mają moc niosącą taką przeciwtradycję, która pozwala budować więź między dawnymi laty a współczesnymi bojami o ekologię i równość. W ich kontekście bezwstydnie wzruszające „Ty pójdziesz górą...” („moja ulubiona piosenka z filmu »Nad Niemnem«” – mówi jedna z aktorek) brzmi jak song komentujący rozpad, ciążący niezabliźnioną raną nad scenicznym i pozascenicznym światem.
Do tego rozpadu wydają się odnosić też ostatnie w przedstawieniu słowa i ostatnie milczenie należące do młodych. Finał „Nad Niemnem”, ów marzony przez wszystkich i wyczekiwany w teatrze happy end, zostaje w przedstawieniu lubelskim niedokonany, zawieszony w czasie przyszłym. Ci, na których Orzeszkowa projektowała swoją trudną nadzieję, opisują scenę pojednania w Bohatyrowiczach stojąc na proscenium. W rytm ich słów kurtyna (specjalny bohater tego spektaklu) powoli opada po raz ostatni, oddzielając ich i nas od świata, który pokonał swoje rany, wypowiedział źródła konfliktów i przewalczył antagonizmy. Teatralna utopia znika, a właściwie – nigdy się nie realizuje. Zostajemy w ciemności, wraca lęk przed końcem świata, jaki znamy.
Na sali jest nas mało, więc będziemy mieli wrażenie, że aktorki i aktorzy patrzą nam w oczy, że powstaje jakaś więź uśmiechów, wdzięczności, zrozumienia. Potem wyjdziemy na ulicę. Za spuszczoną kurtyną robotnicy powoli zaczną rozbierać Bohatyrowicze. Dokładnie tydzień później cyniczna gra i fundamentalistyczna ślepota sprawią, że głównym hasłem stanie się słowo na „W”, a głównym uczuciem – gniew. Justyna w masce z czerwoną błyskawicą ruszy pod kościół, którego strzec będzie Andrzej. ©
Eliza Orzeszkowa NAD NIEMNEM, dramaturgia Hubert Sulima, reżyseria Jędrzej Piaskowski, Teatr im. Juliusza Osterwy w Lublinie
Henryk Sienkiewicz POTOP, adaptacja i reżyseria Jakub Roszkowski, Teatr Śląski im. Stanisława Wyspiańskiego w Katowicach",DARIUSZ KOSIŃSKI,09.11.2020,https://www.tygodnikpowszechny.pl/czula-narratorka-i-lista-przebojow-165585
96,POLSKA WYCHODZI ZZA KULIS,Fala protestów po orzeczeniu Trybunału Konstytucyjnego to skutek konsekwentnego betonowania sceny politycznej i odmowy dialogu społecznego ze strony władzy.,"Kiedy w 2015 r. Prawo i Sprawiedliwość odzyskało władzę, usiłowało zatrzymać społeczeństwo w stopklatce. Odrzucając „pedagogikę wstydu”, zdawało się mówić Polakom, że nie muszą już gonić za zagranicznymi wzorcami cywilizacji i obywatelstwa. Niech pozostaną tacy, jacy są, pozbędą się kompleksów i zaczną korzystać z owoców transformacji po dekadach wyrzeczeń.
Rząd obiecywał, że te owoce pomoże rozdzielić bardziej sprawiedliwie. Do tego zarówno szkoła, jak i media publiczne zostały zmuszone do swego rodzaju podróży w przeszłość. Zlikwidowano bez przekonującego uzasadnienia merytorycznego gimnazja. Programy informacyjne telewizji publicznej zamieniono w tuby propagandowe rządu, jakby nie zauważając faktu, że media państwowe już od dawna nie mają monopolu na informację. Przypominało to wszystko rodzimą, uwspółcześnioną wersję „Good Bye, Lenin!”, niemieckiego przeboju kinowego, w którym syn stara się odtworzyć dla matki przebudzonej ze śpiączki po upadku muru berlińskiego pozory życia w NRD.
Wszystkie te działania, które wedle rządzących miały nas wyrwać ze szponów imitacyjnej modernizacji, złożyły się paradoksalnie na imitację przeszłości w skali kraju. Procesy społeczne nie przestały jednak biec swoim torem tylko dlatego, że rządzący postanowili zorganizować zabawę w wielką rekonstrukcję historyczną. Zresztą w samym obozie rządzącym widać było napięcia między dążeniami do petryfikacji przeszłości a potrzebą modernizacji i twórczego odpowiadania na wyzwania nowoczesności. Z punktu widzenia tego fundamentalnego sporu personalia bohaterów są drugorzędne, minister Ziobro czy premier Morawiecki są tylko wyrazicielami podziału o wiele głębszego niż walka o wpływy w obozie władzy czy porządkujący od 15 lat polską scenę polityczną i przechodzący różne fazy konflikt pomiędzy PO i PiS.
Dopóki jednak dominującą narracją obozu władzy, skierowaną do twardych zwolenników i nieco mniej przekonanych sympatyków, było hasło „pozwalamy wam być takimi, jacy jesteście”, ten fundamentalny spór można było ukrywać, a PiS mógł chodzić jednocześnie w aurze konserwatywnych modernizatorów i reakcyjnych obrońców przeszłości. Orzeczenie upolitycznionego Trybunału Konstytucyjnego z wadliwie powołanymi sędziami, które zakazuje przerywania ciąży w przypadku, gdy istnieje duże prawdopodobieństwo ciężkiego i nieodwracalnego upośledzenia płodu lub jego śmierci poza organizmem matki, sprawiło jednak, że kontynuowanie tej maskarady stało się niemożliwe. Zakaz wprowadzony z przyczyn czysto ideologicznych, bez oparcia nie tylko na wiedzy medycznej, ale też z pominięciem wiedzy o jego realnych społecznych konsekwencjach, zarówno dla tysięcy kobiet, jak i dla spójności społecznej, ostatecznie obnażył fasadowość obozu rządzącego jako łaskawych, konserwatywnych modernizatorów.
W masowych protestach sprowokowanych orzeczeniem TK chodzi oczywiście przede wszystkim o zdrowie i prawa reprodukcyjne kobiet, ale skala demonstracji i postulaty protestujących daleko wykraczają poza kwestię aborcji. Dosadne „Wypierdalać!” zawiera w sobie żądanie głębokiej zmiany całego polskiego życia publicznego.
STRAJK KOBIET – CZYTAJ WIĘCEJ W SERWISIE SPECJALNYM >>>
Strategia podpalacza
PiS wcale nie był gotowy do zakończenia gry pozorów, którą z powodzeniem uprawiał od 2015 r. Samodzielne rządy Zjednoczonej Prawicy nie byłyby możliwe bez przyciągnięcia dużego grona wyborców, którzy nie utożsamiali się z kulturowym tradycjonalizmem, ale doceniali programy socjalne rządu i ich pozytywne efekty (np. redukcję biedy wśród dzieci za sprawą 500 plus czy ułatwienie sporej części beneficjentów tego programu zmiany pracy na lepszą) i wierzyli, że twardsze negocjowanie interesów narodowych na arenie międzynarodowej może być dla Polski tylko korzystne. Po zakończeniu długiego cyklu wyborczego i reelekcji Andrzeja Dudy w obozie rządzącym zaczęła się jednak walka o wpływy pomiędzy skrzydłami: ultrakonserwatywnym i nastawionym bardziej modernizacyjnie. Pojawiła się też rosnąca w siłę konkurencja na prawym skraju sceny politycznej. Próba przeforsowania „Piątki dla zwierząt” zaostrzyła te konflikty i podziały, sprowokowała też ostre protesty społeczne. A równocześnie trwał lawinowy wzrost zachorowań na COVID-19.
Sytuacja zaczęła wymykać się spod kontroli, prezes Kaczyński postanowił zatem odzyskać inicjatywę i uciec się do sprawdzonej metody, rozniecając kolejny konflikt społeczny i dając przyzwolenie na orzeczenie TK. PiS ma już wprawę w prowokowaniu gniewu społecznego, by go następnie przeczekiwać, umacniając swoją władzę i demotywując protestujące grupy. Działał tak podczas strajku pielęgniarek, gdy poprzedni raz był u władzy, i tak samo postępował w poprzedniej kadencji podczas protestów lekarzy rezydentów czy opiekunów osób niepełnosprawnych.
Tym razem jest inaczej – zaostrzenie przepisów antyaborcyjnych popiera zdecydowana mniejszość społeczeństwa, przeciwnych jest również 58 proc. wyborców PiS. Bezpośrednią przyczyną protestów nie jest też sytuacja konkretnej grupy społecznej (nawet protesty w obronie praworządności można było przedstawiać jako obronę interesów „kasty sędziowskiej” wobec niskiego zaufania do sądów przed 2015 r.), lecz konkretne, życiowe dylematy wielu rodzin, bez względu na ich przynależność klasową, sympatie polityczne czy miejsce zamieszkania.
Protestem w monolit
Protesty być może ograniczyłyby się do żądania cofnięcia skutków orzeczenia albo liberalizacji dostępu do legalnej ­aborcji, gdyby taktyka Kaczyńskiego została zastosowana w innym kontekście politycznym. Tymczasem od pięciu lat opozycja parlamentarna nie ma właściwie żadnych możliwości wpływania na stanowienie prawa, poza – od roku – ograniczonymi możliwościami wstrzymywania ustaw przez Senat. Żadne z rozwiązań znanych z innych państw, które poprawiają dialog między rządem a opozycją, jak np. specjalne dni dla opozycji podczas posiedzeń parlamentarnych, w Polsce nie istnieją. W sytuacji niemal całkowitej blokady inicjatyw opozycyjnych i bardzo ograniczonych możliwości sprawowania przez nią funkcji kontrolnych powracające protesty uliczne są właściwie nieuchronne, gdyż duża część społeczeństwa nie może liczyć na to, że jej interesy będą realnie reprezentowane w parlamencie.
Orzeczenie TK zostało również wydane w momencie, kiedy polskie protesty wchodziły w etap radykalizacji. W przypadku ruchów protestu często mówi się o cyklach, falującej dynamice od wygaszenia do wzmożenia. Wpływ mają na nią zarówno okoliczności polityczne, jak i osobiste czy personalne, zmiany demograficzne, a niekiedy też dostępność symboli lub narzędzi protestu. Ten splot czynników jest na tyle złożony, że naukom społecznym bardzo trudno przewidzieć dokładny moment wezbrania fali, choć później, kiedy się patrzy wstecz, często wydaje się to nieuniknione. Pewna prawidłowość potwierdza się jednak w różnych kontekstach politycznych – po fiasku pokojowych protestów ich kolejna fala jest dużo ostrzejsza, zwłaszcza gdy protestujący czują, że nie mają już wiele do stracenia.
W 2014 r. mieszkańcy Hongkongu protestujący przeciwko coraz dalej idącemu zmniejszaniu autonomii przez rząd w Pekinie demonstrowali, rozkładając parasolki i starając się jak najmniej uprzykrzać życie współobywatelom. Podobnie polski Czarny Protest z 2016 r. przeciwko dalszemu procedowaniu drakońskiego prawa antyaborcyjnego, choć masowy, był pokojowy, a jego symbolem był czarny parasol.
W 2019 r., kiedy Pekin zaczął ostateczny demontaż autonomii Hongkongu, demonstrujący rozpoczęli okupację ważnych miejsc publicznych i doszło do regularnych walk z policją. Po orzeczeniu TK hasło „nie składamy parasolek” zamieniło się w „wypierdalać”, a zamiast spokojnych marszy zaczęły się blokady i malowanie napisów na kościelnych murach. Choć sporo osób oburzało się na te działania, należy podkreślić, że polskie protesty są generalnie o wiele spokojniejsze niż podobne zrywy w wielu innych krajach, by przywołać tylko manifestacje francuskich Żółtych Kamizelek czy zamieszki w Hamburgu podczas szczytu G20.
Fala protestów po orzeczeniu TK okazuje się być zatem skutkiem konsekwentnego betonowania sceny politycznej i odmowy jakiegokolwiek dialogu społecznego ze strony władzy, czy to z opozycją parlamentarną, czy reprezentantami społeczeństwa. Skoro ani kanałami parlamentarnymi, ani pokojowymi demonstracjami nie da się władzy skłonić do rozmów, pozostaje radykalizacja, która jest właściwie nieuchronną konsekwencją formowania władzy na podobieństwo monolitu.
Poruszona stopklatka
Ostatnie pięć lat rządów PiS to próba utrzymania pozorów, że dzięki polityce obozu rządzącego polskie społeczeństwo zawróciło z błędnej ścieżki rozwoju na modłę zachodnią i powróciło do tradycyjnych wartości. Utrzymanie tej fasady było możliwe dzięki konsolidacji władzy i zbudowaniu kompletnie archaicznej sceny politycznej, ale te wysiłki nie zatrzymały przemian społecznych, które rozgrywały się za jej kulisami.
Gdyby obóz władzy zadowolił się takim podziałem na fasadową politykę i zakulisowe zmiany społeczne, mógłby zapewne rządzić bez większych przeszkód jeszcze długo. Część badaczek i badaczy polskiego społeczeństwa od dłuższego czasu powtarzała już, że politycy stworzyli sobie odrębną rzeczywistość, odległą od codziennego doświadczenia wielu obywatelek i obywateli. Toczą w niej spory między Polską solidarną a liberalną, PiS a PO, i jeśli przesadnie nie wtrącają się w życie codzienne, mogą liczyć na rytualne poparcie swoich elektoratów.
Przyzwalając na orzeczenie TK partia rządząca poruszyła jednak sama stopklatkę, którą tak pieczołowicie starała się utrzymać w bezruchu. Złamano zasadę „pozwalamy wam być takimi, jacy jesteście” w zamian za poparcie w wyborach. Na monolicie obozu rządzącego pojawiły się rysy, przez które dostrzec można zachodzące za fasadą zmiany społeczne.
Przedstawicielom obozu władzy było na tyle wygodnie z podziałem na fasadę i kulisy, że teraz mogą co najwyżej snuć na Twitterze opowieści o protestującej młodzieży „zostawionej sam na sam z internetem” (Joachim Brudziński) albo „wychowanej przez media III RP” (Patryk Jaki), której „obce są wartości, o których naucza Kościół”. Tymczasem badania Pew Research Center dobitnie pokazują, że Polska jest jednym z krajów o największych różnicach międzypokoleniowych, jeśli chodzi o znaczenie religii w życiu.
Tylko 16 proc. Polek i Polaków poniżej 40. roku życia deklaruje, że religia jest w ich życiu bardzo ważna, wśród osób po czterdziestce ten odsetek wyniósł 40 proc. W 2015 r. 87 proc. respondentów w Polsce określało się jako katolicy, co oznaczało nie tylko spadek o 9 punktów w stosunku do roku 1991, ale wziąwszy pod uwagę wspomniane dane o znaczeniu przypisywanym religii, jest to dla wielu osób raczej określenie przynależności grupowej czy etykieta kulturowa, a nie definicja tożsamości. Na pytanie o to, czy Polska jest dziś krajem religijnym, twierdząco odpowiedziało 56 proc. respondentów. Za kraj, który był religijny w latach 70. i 80., uważało Polskę 86 proc. badanych. Najwyraźniej respondenci rozumieli zachodzące w Polsce przemiany o wiele lepiej od rządzących.
Zmieniła się jednak nie tylko religijność Polaków, ale także ich oczekiwania wobec polityki. W 2015 r., po dojściu PiS do władzy, ale i pojawieniu się nowych formacji politycznych po prawej i po lewej stronie sceny politycznej, znacząco zmalał odsetek obywateli, którzy nie czuli się reprezentowani przez żadną partię polityczną. Niektórzy komentatorzy sympatyzujący z obozem władzy wysnuli z tego wniosek, że to PiS „upodmiotowił” Polaków, ale jest to jedynie część prawdy.
Oferta programowa i ideowa partii stała się szersza. Do tego polaryzacja sprawiła, że wyborcy zaczęli się utożsamiać z partiami o wiele silniej niż dotychczas. Jeśli zestawimy to polityczne ożywienie z próbami stworzenia monolitycznego ośrodka władzy, to okazuje się, że dzisiejsze protesty – ich radykalizm i intensywność, błyskawiczne pojawienie się postulatu nie tylko unieważnienia orzeczenia TK, ale oddania władzy przez PiS – są również pokłosiem rozbudzonego oczekiwania większego wpływu; oczekiwania, które dzisiejsza partia władzy sama pomogła rozbudzić, by następnie krok po kroku je zawodzić.
Zmiana podziałów
Bardzo prawdopodobne, że obóz władzy będzie starał się przeczekać protesty, wymęczyć protestujących i okopać się na swoich pozycjach. Ta metoda zadziałała już wcześniej kilkakrotnie. Ma jednak swoje ograniczenia, które wynikają po pierwsze z cyklu protestów i ich rosnącej intensywności, jeśli demonstrujący napotykają na ścianę, a po drugie z faktu, że tym razem bezpośrednią przyczyną wybuchu społecznego gniewu jest sprawa, która łączy ludzi z bardzo różnych opcji politycznych, środowisk i o różnych tożsamościach.
Być może PiS zdoła mimo wszystko skutecznie wziąć protestujących „na przeczekanie” albo zamknąć ich w domach, ogłaszając stan wyjątkowy lub podobne restrykcje. Polska polityka po tej fali demonstracji będzie już jednak wyglądała inaczej. Liberalizacja drakońskiego prawa antyaborcyjnego stanie się celem łączącym bardziej umiarkowanych konserwatystów, liberałów i lewicę. A to oznacza, że podział na Polskę liberalną i solidarną, który tak długo przynosił korzyści polityczne PiS i PO, obozowi władzy i dużej części opozycji, może zostać skutecznie unieważniony. PiS-owi o wiele trudniej będzie przedstawiać się jako partia solidaryzmu społecznego, z kolei liberalizm przestanie być etykietą pasującą do szerokiego opozycyjnego frontu.
Paradoksalnie podsycenie wojny o prawa reprodukcyjne nie cofa Polski w mroki średniowiecza, choć decyzja TK ignorancją w zakresie wiedzy medycznej i brakiem poszanowania dla podmiotowości kobiet rzeczywiście przywodzi czasy, kiedy polityka nie liczyła się ze zdrowiem i zdaniem obywateli. Zerwanie politycznej fasady i odsłonięcie prawdziwego konfliktu o sprawy fundamentalne katapultuje nasz kraj w sam środek globalnej wojny kulturowej między tymi, dla których głównymi zasadami organizującymi społeczeństwa powinny być pluralizm i autonomia, a tymi, którzy uważają, że mogą się one opierać wyłącznie na autorytecie władzy, choćby narzuconym. Tego zasadniczego sporu nie da się już przykryć nową fasadą ani ignorować. Polityka stanie się jeszcze brutalniejsza, ale też bliższa realnego doświadczenia obywateli. ©
Autor jest szefem działu Obywatele w forumIdei, think tanku Fundacji im. Stefana Batorego.",PAWEŁ MARCZEWSKI,02.11.2020,https://www.tygodnikpowszechny.pl/polska-wychodzi-zza-kulis-165464
97,MAŁY BAGDAD W AMERYCE,"El Cajon to miejsce nietypowe. Bo jak wytłumaczyć fakt, że republikańskie miasto stało się domem dla uchodźców z Bliskiego Wschodu?","Tutaj nie trzeba koronawirusa, by ulice opustoszały. Gdy przyjeżdżam do El Cajon – jeszcze przed wybuchem epidemii – przechodniów widać tylko przy stacji kolejki, która kursuje do pobliskiego San Diego. Tymczasem jest popołudnie, godzina szczytu. Niezmotoryzowani mogą też skorzystać z autobusów, które jeżdżą zwykle co kwadrans. Na przystanku szukam kogoś, kto ma bliskowschodnie rysy. El Cajon to bowiem główne miejsce w południowej Kalifornii, dokąd trafiają przyjęci przez USA uciekinierzy z Bliskiego Wschodu.
To także jedno z największych skupisk Irakijczyków w Stanach. Najwcześniej, bo już w latach 50. XX w., zaczęli się tutaj osiedlać chrześcijanie należący do Kościoła chaldejskiego, jednego z katolickich Kościołów wschodnich. Ich licząca 15 tys. osób społeczność ma w El Cajon trzy kościoły. W tym stutysięcznym mieście, które w wyborach prezydenckich w 2016 r. głosowało na Donalda Trumpa, roi się również od irackich kafejek i sklepów. Można w nich kupić właściwie wszystko: od tureckiej kawy, po bliskowschodni serwis do herbaty, ceratę i kosmetyki.
Emigracja
– Kiedyś to nie był taki luksus! Gdy zamieszkałem w El Cajon w 1974 r., żyło tu może sto irackich rodzin – wspomina 64-letni Mark, Irakijczyk, który przedstawia się amerykańskim imieniem. Spotykam go w sklepie spożywczym przy zajezdni autobusowej. – Nie mieliśmy swojego kościoła, niedzielną mszę odprawiał dla nas ksiądz z parafii w Spring Valley. Dziś to no problem. Jeśli zaśpię w niedzielę, mam do wyboru kilka mszy po arabsku, aramejsku i angielsku. Do you know what I mean? – dodaje z idealnym miejscowym akcentem.
Mark ma też uśmiech Amerykanina i równe białe zęby. Ale wychowywał się w północnym Iraku. Mówi, że pochodzi z Tel Keppe – chrześcijańskiej miejscowości, w 2014 r. podbitej przez Państwo Islamskie.
– Wcześniej wiedliśmy tam spokojne życie – Mark wspomina czasy Saddama Husajna, który umiejętnie rozgrywał podziały etniczne i religijne. – Nikt nas nie prześladował, mieliśmy muzułmańskich znajomych. Nigdy nie wyjechałbym z Tel Keppe, gdyby nie wysokie bezrobocie i brak perspektyw. Gdy kolejni znajomi decydowali się na emigrację, pomyślałem, że też spróbuję. Od tamtej pory nigdy nie byłem w Iraku i bardzo tęsknię. Chciałbym pokazać moją ojczyznę córkom. Wiem jednak, że to nigdy nie będzie możliwe – mówi ze smutkiem.
Ucieczka
Opowieści Marka przysłuchuje się Bashar, 46-letni menedżer sklepu. Wygląda tak, jakby jedną nogą tkwił jeszcze w Iraku. Podczas rozmowy co i raz wymykają mu się arabskie słowa. Mieszka w Stanach dopiero od ośmiu lat. Wcześniej przez ponad rok żył w Turcji, gdzie razem z żoną zakwalifikował się do prowadzonego przez ONZ programu przesiedleń. Traf chciał, że ich wniosek o azyl rozpatrzyły amerykańskie władze.
Jak większość irackich chrześcijan, małżeństwo uciekło przed prześladowaniami, które rozpoczęły się po obaleniu reżimu Husajna. Szacuje się, że po 2003 r. społeczność chrześcijańska w Iraku – tworzyli ją m.in. chaldejczycy oraz wyznawcy Kościoła prawosławnego i asyryjskiego, obecni tu od niemal 2 tys. lat – stopniała z półtora miliona do 120 tys. osób.
Życie chrześcijan nie oszczędzało: najpierw w pogrążonym w chaosie kraju ekstremiści uprowadzali ich dla okupu, atakowali kościoły i zabijali księży. Potem chrześcijanie znaleźli się na celowniku bojowników Państwa Islamskiego. Szacuje się, że w strachu przed dżihadystami do irackiego Kurdystanu uciekło wówczas 100 tys. chrześcijan. Większość z nich trafiła do obozów dla uchodźców w Irbilu, stolicy kurdyjskiej autonomii.
Porwanie dla okupu
Bashar i jego żona Suhair zgodzili się opowiedzieć swoją historię późnym wieczorem, już przez telefon. Na co dzień są zabiegani: on pracuje w sklepie po kilkanaście godzin dziennie; ona, z wykształcenia chemiczka, jest kierowniczką w firmie biotechnologicznej. Można powiedzieć, że spełnili już swój American dream. Ale nie planowali życia na emigracji.
Opowiadają, że ich życie w Iraku zaczęło się sypać w 2007 r., gdy ekstremiści porwali dla okupu brata Suhair. – Porywacze zażądali od nas równowartości 20 tys. dolarów – mówi Irakijka. – Aby uzbierać taką sumę, musieliśmy wyprzedać prawie cały majątek. Mój ojciec sprzedał rodzinny sklep z kosmetykami. Ja i Bashar oddaliśmy oszczędności życia.
Gdy okazało się, że to za mało, rodzice pożyczyli pieniądze od krewnych. Suhair: – Mojego brata uwolniono, ale baliśmy się, że to nie koniec naszych problemów. Słyszeliśmy historie innych chrześcijańskich rodzin, które padały ofiarą kolejnych porwań. Gdy ekstremiści zobaczą, że kogoś stać na opłacenie okupu, próbują wyciągnąć jak najwięcej pieniędzy – tłumaczy kobieta, której rodzina niedługo potem wyjechała z Bagdadu.
Rodzice Suhair uciekli do Jordanii, a ocalony brat do Syrii (przed wybuchem syryjskiej wojny w 2011 r. iraccy uchodźcy także tam szukali schronienia). Bashar i Suhair przeprowadzili się do Koy Sanjaq, kurdyjskiego miasta w północnym Iraku.

BASHAR I SUHAIR. W Iraku Bashar pracował w ministerstwie ds. ropy naftowej, a Suhair wykładała chemię. Nie spodziewali się, że będą musieli zaczynać od nowa. / FOT. MARTA ZDZIEBORSKA
Msza z ochroną
– W Kurdystanie nie było łatwo – wspomina Irakijka. Choć bez problemu znaleźli pracę – ona wykładała chemię na uniwersytecie, a Bashar pracował w rafinerii – czuli się tam obco. Suhair: – Nie znaliśmy kurdyjskiego, co utrudniało mi pracę na uczelni. Większość studentów nie mówiła po arabsku. Pomagali ochotnicy, którzy na bieżąco tłumaczyli moje wykłady.
– Dopiero tu, w El Cajon, znaleźliśmy prawdziwy dom – dodaje Bashar. – Nasi sąsiedzi to Irakijczycy. Prawie wszędzie można dogadać się po arabsku. Może to dziwnie zabrzmi, ale dopiero tutaj czuję się jak w Iraku sprzed amerykańskiej inwazji. Husajn był bezwzględnym dyktatorem, ale za jego rządów chrześcijanie mogli żyć spokojnie. W niedzielę chodziliśmy do kościoła i nikt nas z tego powodu nie prześladował. Razem z żoną śpiewaliśmy w chórze i pomagaliśmy w sklepie parafialnym.
Bashar opowiada, jak zmieniło się życie ich parafii po 2003 r.: – Wejścia do naszego kościoła zaczęli pilnować ochroniarze z bronią. W Boże Narodzenie i na Wielkanoc okolice patrolowały radiowozy. Czuliśmy się jak w więzieniu. Wszystkie msze, nawet pasterka, odbywały się nie później niż o godzinie siedemnastej. Aby nie ryzykować, przestaliśmy chodzić do kościoła na piechotę. Choć to z naszego domu tylko 25 minut spacerem, jeździliśmy taksówką z zaufanym kierowcą. Po mszy wracaliśmy od razu do domu. Nie było mowy o rozmowach na dziedzińcu kościoła – wspomina.
Suhair dodaje, że atmosferę strachu na co dzień najbardziej odczuwały kobiety. Jako chrześcijanki zwracały na siebie uwagę, bo nie nosiły hidżabu. Irakijka opowiada, że nieraz zdarzało jej się usłyszeć obraźliwe słowa. Aby uniknąć kolejnych zaczepek, przestała się malować i nosić biżuterię. Gdy kiedyś po wyjściu z pracy zobaczyła jadący za nią podejrzany samochód, zrezygnowała z samotnych powrotów do domu. Odtąd z pracy odbierał ją mąż lub krewni.
Modlitwa po arabsku
W Stanach Suhair czuje się wolna. Gdy spotykamy się przed mszą w kościele św. Michała w El Cajon, ma na sobie niebieską bluzkę z czerwono-białym haftem. Do tego idealnie dobrana granatowa torebka, jasnobeżowe tipsy i mocny makijaż. Szyku zadaje też Bashar, który założył elegancką granatową koszulę. Para najczęściej chodzi na poranną mszę do katedry św. Pawła. Dziś za moją namową spotykamy się w kościele św. Michała. Powód jest prozaiczny: w niedzielę do katedry nie kursują żadne autobusy, a spacer z kolejki podmiejskiej zająłby prawie dwie godziny w jedną stronę.
Jest już prawie południe i kościół wypełnia się po brzegi. Ci, którzy nie znajdą wolnego miejsca, mogą pójść do sąsiedniej sali, gdzie liturgia jest transmitowana na telebimie.
Na pierwszy rzut oka podczas chaldejskiej mszy wszystko wygląda inaczej. Na prawo od ołtarza siedzą ubrane w niebieskie stroje chórzystki. Każda ma zasłonięte włosy białą koronkową chustą. W nabożeństwie biorą udział ministrantki, pomagają księdzu przy udzielaniu komunii. W odróżnieniu od obrządku rzymskokatolickiego, w świątyni chaldejskiej zamiast pateny przed przyjmującymi eucharystię trzyma się specjalny obrus. Ceremonii towarzyszą śpiewy w języku arabskim, a wiele kobiet przykrywa na ten moment włosy chustą.
Trwająca już nieco ponad godzinę msza wystawia na próbę nawet najbardziej wytrwałych. Niektórzy przeglądają komórki, a dziewczynka z sąsiedniej ławki podjada czipsy. Suhair przygląda jej się z niezadowoleniem i szepcze mi do ucha: – Właśnie dlatego najczęściej chodzimy do katedry św. Pawła. Ludzie są tam bardziej skupieni na modlitwie.
Obrazy bez Saddama
– Tylko proszę nie robić zdjęć w kościele! – krzyczy do mnie na oko 60-letni brunet w niebieskim sweterku. Gdy słyszy, że jestem dziennikarką z Polski, zmienia zdanie i zgadza się na kilka zdjęć. Podkreśla z dumą, że jest członkiem rady parafialnej.
Szybko staje się jasne, że Salim Goro z parafii św. Michała lubi mówić na swój temat. Już w pierwszych minutach dowiaduję się, że jest inżynierem i nie wyjechał do Stanów za chlebem. – Miałem w Iraku dobrą pracę i mogłem utrzymać czteroosobową rodzinę. Po co tak wykształcony człowiek miałby opuszczać ojczyznę? – dodaje nieskromnie.

SALIM GORO I WALEED ALYADAK są członkami rady parafialnej. Waleed uciekł z Iraku w 2008 r., gdy jego rodzina stała się ofiarą porywaczy. Uciekli do Syrii, a potem trafili do USA w ramach programu przesiedleń ONZ. / FOT. MARTA ZDZIEBORSKA
Mówi, że wyjechał z Iraku ze względów politycznych. Rządząca za czasów Husajna partia Baas miała go naciskać, by dołączył do jej szeregów. Tłumaczy, że w latach 90. była to powszechna praktyka. Do partii werbowano m.in. nauczycieli i lekarzy. – Gdy odmówiłem członkostwa, zacząłem dostawać pogróżki – wspomina. – Bałem się o rodzinę. Zdecydowałem, że uciekniemy z kraju. Nie było to łatwe, bo wyjechać za granicę mogli tylko Irakijczycy zajmujący się handlem zagranicznym. Znalazłem jednak na to sposób: kupiłem kilkadziesiąt obrazów olejnych od znanego bagdadzkiego artysty. W urzędzie celnym zapytano mnie, dlaczego nie eksportuję portretów Saddama Husajna. Na szczęście zdobyłem się na refleks i odparłem, że podobizna wodza jest bezcenna i nie powinna być na sprzedaż – dodaje z uśmiechem Salim.
Mężczyzna ostatecznie dostał pozwolenie na wyjazd i razem z rodziną przyleciał do USA.
Zaczynamy od zera
Historia Salima brzmi jak z filmu. Podobnie zresztą jak opowieść Jinan i Nasha, małżeństwa z Bagdadu, których życie bezpowrotnie zmienił zamach bombowy. Pamiętają ten dzień dokładnie: to był 23 lutego 2009 r. Nash szedł do pracy, gdy nastąpił wybuch. Mężczyzna został ranny: odłamek utkwił w okolicy kręgosłupa i naciskał na nerw odpowiadający za ruch lewej nogi. Nie mógł chodzić. Po dwóch miesiącach pojechał z żoną do Malezji, gdzie w prywatnym szpitalu przeszedł operację. Niestety zbyt długo zwlekał i nie udało się uniknąć komplikacji. Nash do dziś nie może za długo stać ani dźwigać ciężarów.
Po operacji Jinan i Nash wrócili do Bagdadu. Kilka miesięcy później dostali list z pogróżkami. – Napisano w nim, że mamy natychmiast opuścić dom, inaczej zginą nasi bliscy – wspomina Jinan. – Przeprowadziliśmy się do krewnych w innej dzielnicy. Ukrywaliśmy się przez ponad rok. Decyzję o opuszczeniu Iraku podjęliśmy, gdy doszło do zamachu bombowego na kościół Matki Bożej Nieustającej Pomocy w Bagdadzie [31 października 2010 r. – red.]. Mieliśmy dość, nie chcieliśmy żyć dalej w strachu. Dwa miesiące później wyjechaliśmy do Jordanii.

Choć Jinan i Nash są w Stanach od ośmiu lat, wciąż nie mogą ułożyć sobie życia. Nash ima się dorywczych prac. Jinan kończy kurs na opiekunkę socjalną. / FOT. MARTA ZDZIEBORSKA
Małżeństwo znalazło się w grupie ok. 91 tys. Irakijczyków, którzy w latach 2008-13 dostali się do USA w ramach prowadzonego przez ONZ programu przesiedleń. To największa grupa irackich uchodźców przyjęta przez amerykańskie władze. Wcześniej, po pierwszej wojnie w Zatoce Perskiej (1990-91), USA udzieliły ochrony ok. 12 tys. Irakijczyków.
Choć Jinan i Nash są tu od ośmiu lat, wciąż nie mogą ułożyć sobie życia. On chwyta się dorywczych prac, ona kończy kurs na opiekunkę socjalną i wierzy, że dzięki temu znajdzie lepszą pracę.
– W Iraku prowadziłem dwie firmy, mieliśmy dostatnie życie. Tutaj zaczynamy wszystko od zera – mówi ze smutkiem Nash.
Nawet Wielkanoc – zwykle okazja do radosnego świętowania dla Irakijczyków z El Cajon – podczas epidemii COVID-19 będzie inna niż wszystkie. ©",MARTA ZDZIEBORSKA,06.04.2020,https://www.tygodnikpowszechny.pl/maly-bagdad-w-ameryce-162927
98,MIASTO BEZ TEATRU,"Mamy tak wiele masowych przedstawień narodowych, na czele z Marszem Niepodległości i patriotycznymi pielgrzymkami kibiców. Tym bardziej potrzebny jest nam teatr publiczny.","Pandemia COVID-19 spowodowała najpierw zamknięcie teatrów i innych instytucji kultury. Stadiony pozostawały otwarte dłużej, choć na części z nich mecze odbywały się przy pustych trybunach. Ale już po dwóch dniach UEFA i polska Ekstraklasa poddały się pod presją krytyki, oskarżającej szefów sportowego biznesu, że dla pieniędzy i igrzysk narażają ludzkie zdrowie i życie.
Zgodnie z tezami Giorgia Agambena, Włocha, który okazał się prorokiem przede wszystkim we własnym kraju, biopolityczny stan wyjątkowy błyskawicznie i bez oporów sprowadził nas do poziomu nagiego życia i nawet Kościół nie był w stanie przekonać kogokolwiek, że troska wyłącznie o to, by przetrwać, odbiera sens temu, czemu przetrwanie tak bardzo chce się zapewnić. W lęku przed nieswoją śmiercią żyjemy jałowym życiem dla życia.
Mamy więc zamknięte i teatry, i stadiony. W dziedzinie widowisk jest to stan absolutnie wyjątkowy. Pandemia i wyjątkowe ograniczenia wprowadzone w ramach walki z nią wyostrzają elementarne pytania o potrzebę teatru, zarazem zakorzeniają je w bezpośrednim doświadczeniu. W przeddzień Międzynarodowego Dnia Teatru (27 marca) zapytajmy więc: brak go czy nie brak?
Poza scenami oczywistości
Decyzja o zamknięciu instytucji kultury wyczyściła mój kalendarz z siłą wodospadu.
Odwołano przedstawienia i premiery, na które się wybierałem. Kolejno wypadały inne, mniejsze wydarzenia, także te offowe, których organizatorzy wcale nie mają pewności, czy zebrana publiczność stawi się w liczbie przekraczającej górną granicę dopuszczalnych zgromadzeń. W ciągu niecałej doby stało się jasne, że co najmniej na dwa tygodnie zostanę w mieście, w którym nie ma teatru.
Mieszkanie na co dzień w mieście bez teatru o wiele lepiej służy racjonalnemu spojrzeniu na teatr niż stały związek ze środowiskim uznającym oczywistość jego istnienia. Jeśli ludzie, których znam, lubię i szanuję, nie mają problemu z tym, że w ich życiu teatr nie odgrywa żadnej ważniejszej roli, a czasem wręcz w ogóle się nie pojawia, to pytanie o jego potrzebę i wartość staje się zdecydowanie bardziej dojmujące.
Z drugiej strony jednak nigdy chyba nie spotkałem się z wyrażoną wprost i jednoznacznie negacją sensu tego, czym się zajmuję. Wprost przeciwnie: słowo „teatr” jest przyjmowane zazwyczaj z rodzajem szacunku, związanego z czymś dziwnym, odległym, ale budzącym raczej pozytywne skojarzenia. Najprościej byłoby to wyjaśnić wytworzonym przez edukację i pewien obyczaj poczuciem autorytetu, który przyjmuje się „na wiarę”, właśnie dlatego, że się go nie sprawdza i nie konfrontuje z żywym doświadczeniem. Byłbym jednak daleki od lekceważenia wyobrażenia, zgodnie z którym teatr stanowi konieczną część jakiegoś innego, obdarzonego autorytetem sposobu życia. Mówi ono bowiem, że jest to rodzaj doświadczenia specjalnego, niedostępnego każdemu, które jednak z jakichś powodów powinno istnieć, jego brak odczuwa się zaś jako ważne naruszenie pożądanej sytuacji cywilizacyjnej i kulturowej.
Czytaj także: Dariusz Kosiński: National Słowacki Company
W poczuciu mieszkańców miasta bez teatru samo jego istnienie „gdzieś tam” jest ważne także dla nich. Świadomość istnienia teatru daje pewność, że „gdzieś tam” są jacyś specjalni ludzie, którzy poddają nasze bycie-tu-oto koniecznej refleksji i nieustannemu sprawdzaniu, czy nie dzieje się z nim coś złego. Jednocześnie podtrzymują pewne wzory i pewien poziom zachowań, do którego może niekoniecznie sami aspirujemy, ale którego istnienie zapewnia także i nam poczucie kulturowej ważności.
Ta paradoksalna postawa była znakomicie wręcz widoczna w pierwszych dniach po ogłoszeniu decyzji ministra kultury. Było oczywiste, że więcej ludzi dotknie bezpośrednio zamknięcie kin, ale media informowały w pierwszej kolejności o zamknięciu teatrów, z ludźmi teatru rozmawiały i o sytuacji ludzi teatru informowały z prawdziwym przejęciem. Ton tych medialnych felietonów był dość jasny i spójny: weszliśmy w stan wyjątkowy, bo teatry nie grają. Na statku alarm, kapitanowie prężą się na mostku, ale nie ma komu zrealizować rady, której podobno na planie „Rejsu” udzielił Markowi Piwowskiemu Andrzej Wajda: trzeba zejść na brzeg i z dystansu pokazać, czy ten okręt na pewno płynie i dokąd.
Kwarantanna
Tym, co dotknęło całe społeczeństwo na poziomie podstawowym, a właśnie w przypadku teatru odgrywa rolę kluczową, jest bezpośredni kontakt międzyludzki. To jego dotyczą wprowadzane zakazy i skomplikowane procedury, i to on też jest jedną z tych cech teatru, którą powszechnie uznaje się za podstawową i wyjątkową zarazem. Film można obejrzeć w domu, muzyki czasem na domowym sprzęcie wysłuchać jest wręcz lepiej. Ale teatr pozbawiony bezpośredniego, żywego kontaktu między aktorami a publicznością traci podstawy swego istnienia.
Wprawdzie rozwijający się kiedyś w Polsce wyjątkowo bujnie Teatr Telewizji czy propagowane właśnie po wybuchu pandemii oglądanie przedstawień w internecie każą nieco zweryfikować to dogmatyczne stwierdzenie, niemniej jednak przekonanie, że „nażywość” jest podstawą teatru, zachowuje swoją wagę nawet tam, gdzie wcale nie zabiega się jakoś szczególnie o współudział widowni, pozwalając jej skoncentrować się na patrzeniu.
W XIX wieku, gdy reguły widzialności były ściśle regulowane, teatr miał ogromną moc przyciągania, ponieważ pozwalał bezkarnie oglądać. Gdzież indziej młoda kobieta mogła tak bezczelnie lornetować przystojnego amanta? Gdzie indziej mężczyźni mogli w sposób społecznie akceptowany oglądać w sytuacji prywatnej kobietę niebędącą ich żoną? Oczywiście w naszej voyeurystycznej kulturze motywacje te utraciły znaczenie, niemniej wciąż działa niezwykłość oglądania „na żywo” tego, co dziś zazwyczaj oglądamy w ramach medialnych formatów. Właśnie w ich kontekście teatr zyskał nowe społeczne znaczenie, stając się miejscem potwierdzania istnienia rzeczywistości międzyludzkiej jako czegoś innego niż globalnego spektaklu i teatru życia codziennego.
Krytykowany wzrost liczby działań nastawionych na sytuację komunikacyjną zachodzącą tu i teraz, w obecności i/lub przy współudziale tych, a nie innych ludzi, stąd się właśnie bierze. I nie musi ona wcale przyjmować formy wciągania widzów do współdziałania czy atakowania ich. Powiedziałbym nawet, że właśnie tam, gdzie pozostawia się mnie jako osobę, która patrzy w spokoju, owo patrzenie „na żywo” staje się szczególnie ważne i cenne. Staje się doświadczeniem, czyli źródłem wiedzy wyrastającej z tego, co przeżyte (łacińskie experientia pochodzi od ex – „z”; peritus – „to, co sprawdzone, przeżyte”), i zarazem stanowiącej zwrócone w przyszłość wezwanie do świadczenia.
Dlatego można być widzem medialnej relacji, ale nie można stać się jej świadkiem. Za pośrednictwem mediów poznajemy „fakty” i „wydarzenia”, otrzymujemy „wiadomości” i „informacje”. Doświadczenia wymagają naszej żywej obecności.
Zakazy wprowadzone wraz z ogłoszeniem stanu zagrożenia epidemicznego oznaczają zdecydowane ograniczenie doświadczeń, a więc – istotne zubożenie życia. Pozwala to – jak sądzę – na dostrzeżenie, jak ważną jego częścią są doświadczenia wzmacniane przez to, że przechodzi się je zbiorowo, z nieznanymi innymi (co nie oznacza natychmiast powołania wspólnoty).
Teatr jest sztuką takich doświadczeń. Jego mityczna „magia” na tym właśnie polega, że coś dzieje się w sposób przygotowany, a choć wiemy, że tak jest, to doświadczamy tego bardziej intensywnie niż rzeczy, które nam się w życiu „zdarzają naprawdę”. Ta intensywność oczywiście stanowi jeden z podstawowych efektów i mierników teatralnego talentu i rzemiosła, ale zarazem jest warunkowana przez to, że doświadczamy jej z wieloma innymi, sami będąc „patrzonymi” i przez współwidzów, i (choćby potencjalnie) przez aktorów. Oni nas widzą, dlatego doświadczamy tak silnie tego, co nam zgotowali.
Na tym polega nieuchronna słabość oglądania rejestracji: ja widzę wszystko dobrze, ale nikt na mnie nie patrzy.
Teatr publiczny
Mimo tego zasadniczego braku, w rejestracjach lub transmisjach przedstawień jest nadal coś, co rozpoznajemy natychmiast jako „teatralne”. I nie chodzi tu ani o specyfikę miejsca, ani o przewagę dialogów, na którą tak często narzekają recenzenci filmów realizowanych na podstawie dramatów. Jest to raczej pewna czasoprzestrzenna rozciągłość, swoiste rozplanowanie czy też rozwarstwienie rzeczywistości sprawiające, że nawet trwające tyle samo „Hamlet” teatralny i filmowy różnią się w sposobach wytwarzania obrazu świata.
Dotykamy tu czegoś szczególnego dla teatru jako kulturowego wytworu nowożytnej cywilizacji europejskiej, powstałego w tym samym niemal czasie, gdy wytwarzały się podwaliny demokracji i społeczeństwa obywatelskiego.
Teatr, jaki znamy i uważamy za „tradycyjny”, a więc stały, repertuarowy, zawodowy i publiczny, powstał w Europie w drugiej połowie XVIII wieku, by dość szybko upowszechnić się jako narzędzie oświaty i modernizacji w duchu oświecenia (dokładnie tak było w Polsce), a następnie stać ważną, choć funkcjonującą w sposób wcale nieprosty, częścią sfery publicznej w rozumieniu Jürgena Habermasa. To ostatnie właśnie zadecydowało, że stał się on teatrem publicznym w istotnym (a nie tylko finansowym) znaczeniu tego pojęcia.
Czytaj także: Dariusz Kosiński: I kto tu jest przyszłością?
Teatr publiczny jest ważny. W roku 2015, z inicjatywy Macieja Nowaka, pierwszego dyrektora Instytutu Teatralnego im. Zbigniewa Raszewskiego, Ministerstwo Kultury ogłosiło jubileusz 250-lecia teatru publicznego. Pod kierunkiem następczyni Nowaka, Doroty Buchwald, niezłomnej obrończyni teatru publicznego, jak najsłuszniej uhonorowanej właśnie Nagrodą im. Zygmunta Hübnera, miałem okazję ten rok współtworzyć, odbierając od niej wielką lekcję jego wartości, której wcześniej – przyznaję – nie doceniałem. Zwolennicy i przedstawiciele wkrótce zwycięskiego obozu rzucili się wówczas na nas, twierdząc, że cały koncept teatru publicznego to wymysł mający na celu wymazanie jedynie słusznego teatru narodowego. Tłumaczyłem, że są to dwa różne rozumienia funkcji teatru i że nie negując znaczenia sceny narodowej, powinniśmy wspierać właśnie teatr publiczny. Nic to nie dało, a w październiku 2015 r. narodowe zatryumfowało.
Pozostaję wierny swojemu ówczesnemu stanowisku, a nawet się w nim umacniam. Skoro w życiu zbiorowości jest dziś tak wiele masowych przedstawień narodowych, na czele z Marszem Niepodległości, performansami kibiców i patriotycznymi pielgrzymkami, to tym bardziej potrzebny jest nam teatr publiczny. Na czym polega różnica?
Teatr narodowy ma na celu tworzenie i podtrzymywanie wzorców tożsamościowych (czyni to nawet wtedy, gdy narodowe atakuje, czego najlepszym dowodem jest sadomasochistyczna rozkosz „Wesela” Wyspiańskiego), teatr publiczny zaś stanowi narzędzie kształtowania sfery publicznej. Nie w tym znaczeniu, że przekonuje do jakichś racji (choć niekiedy przekonuje, i to bardzo jednoznacznie), ale w tym, że przez doświadczenie uczy samej zasady jej istnienia jako przestrzeni debaty i wielości sądów.
Nowożytny teatr Zachodu zasadza się wszak na tym, że każdy ma prawo głosu. Dzięki czysto dramatycznym talentom jego mistrzów, na czele z największymi: Williamem Szekspirem i Juliuszem Słowackim, każdy, nawet największy łotr i idiota jest obdarzony pełnym mocy głosem i może przedstawić swoją interpretację rzeczywistości, swoje jej rozumienie. Konfrontacja takich interpretacji z widocznymi na scenie wypadkami wytwarza sens, dany publiczności do współustanowienia.
Używam tu pojęć „interpretacja” i „sens”, bo odsyłają do wydanej niedawno książki Michała Pawła Markowskiego „Wojny nowoczesnych plemion” (pisał o niej obszernie w „Tygodniku” Marcin Napiórkowski). Jej główna teza głosi, że będący podstawą współczesnego populizmu rozpad społeczeństw na całkowicie obce sobie grupy wynika z kierowania się opiniami, wiarami i wartościami, przy jednoczesnym braku wysiłków na rzecz wspólnego ustalania sensu.
Do tego konieczna jest umiejętność interpretacji. Tę ostatnią Markowski zdaje się wiązać wyłącznie z literaturą i akademią, nie dostrzegając, że to właśnie publiczny teatr dramatyczny jest wielką szkołą procedur wspólnego ustanawiania sensu. Autorzy, aktorzy, reżyserzy i wreszcie widzowie teatru dramatycznego tym się właśnie zajmują. Cały zaś proces teatralny polega na wielkim wspólnym wytwarzaniu sensu i jednocześnie – na indywidualnym obserwowaniu i doświadczaniu, jak ten proces przebiega w całej swej złożoności, także poprzez budzenie i przewalczanie opinii. To bezcenne zwłaszcza dziś.
Donald Trump i Emmanuel Macron (by już nie sięgać po polskie przykłady) nie są postaciami dramatycznymi – są histrionami w wielkim spektaklu, który współtworzą i który współtworzy ich (choć łudzą się, że nad nim panują). Postaciami dramatycznymi stać by się mogli dopiero wtedy, gdyby zostali zinterpretowani, do czego trzeba by użyć określonych umiejętności wytworzonych właśnie przez teatr na przestrzeni kilkuset lat, odkąd pewien przybysz ze Stratford ośmielił się interpretować królów i królewiczów. Te umiejętności składają się na fundamentalne znaczenie publicznej szkoły sensu i interpretacji, jaką jest teatr, całkowicie odmienny pod tym względem od medialnych spektakli i masowych performansów tożsamości.
Niesiony taką interpretacją już chciałem napisać, że wszyscy, którzy mają dość wojen plemiennych i kulturowych, powinni spotkać się na teatralnej widowni, by doświadczyć procesu wytwarzania sensu. Ale przypomniałem sobie, że teatry są przecież zamknięte... ©",DARIUSZ KOSIŃSKI,23.03.2020,https://www.tygodnikpowszechny.pl/miasto-bez-teatru-162754
0,WIRUS I WIELKA TAJEMNICA WIARY,"Epidemia przerwała tradycyjny sposób celebracji pierwszych komunii. To trudność, ale i szansa.","Dzieci ubrane na biało zmierzają do parafialnych kościołów. Chłopcy w garniturach albo – coraz częściej – dziwnych kostiumach: jakby liturgiczna alba, długa jak koszula, do tego spodnie; dziewczynki – w sukniach księżniczek, jakby do ślubu. Wielkie styropianowe chleby i winne grona na skraju kościelnych prezbiteriów. W domach weselnych i restauracjach przyjęcia, których głównymi bohaterami są dziesięciolatkowie. Przy drogach reklamy zestawów komputerowych z nieco eucharystyczną estetyką.
Rozczarowanie
Wrosły już te obrazy w polski pejzaż majowy, ale w tym roku, z powodu epidemii COVID-19, ich nie ma. Już od marca, gdy tylko szkoły zostały zamknięte, a liczba uczestników celebracji liturgicznych radykalnie ograniczona, kurie diecezjalne zasypywane były pytaniami, co w tym roku będzie z pierwszokomunijnymi uroczystościami. Wobec niejasnego stanowiska rządu co do tego,...",PIOTR SIKORA,04.05.2020,https://www.tygodnikpowszechny.pl/wirus-i-wielka-tajemnica-wiary-163236
1,WIRUS UDERZA W FINANSE KOŚCIOŁA,"Powodowana pandemią nieobecność ludzi na niedzielnych mszach i brak regularnego dopływu pieniędzy z tacy powodują, że Kościół zaczął odczuwać problemy finansowe.","Skąd czerpać teraz środki na utrzymanie budynków kościelnych, domów parafialnych i urzędów diecezjalnych?
O tym, że martwi się tym hierarchia, świadczą dwa dekrety wydane 19 marca przez biskupa świdnickiego Ignacego Deca. Pierwszy odracza płatności proboszczów do kasy kurialnej. Drugi zobowiązuje wikariuszy otrzymujących wynagrodzenie katechetów „z tytułu zatrudnienia na stanowiskach nauczyciela religii w szkołach, przedszkolach, innych instytucjach państwowych” do „wniesienia opłaty w wysokości 25 proc. od otrzymywanych dochodów bądź 1000 zł i wpłacenia do kasy parafialnej”. Wikariusze posiadający dochody mają od teraz partycypować w kosztach utrzymania domów, w których mieszkają.
Rzecznik prasowy świdnickiej kurii ks. Daniel Marcinkiewicz wyjaśnia, że dotychczas zgodnie z dekretami synodu archidiecezji wrocławskiej (przyjętymi także przez diecezję świdnicką) każdy proboszcz określał sposób finansowania budynków parafialnych. Zwykle pieniądze pochodziły z tacy i kolędy. Epidemia to zmieniła.
Doraźnie Kościół instytucjonalny ratuje się zatem pieniędzmi wypłacanymi przez państwo za lekcje religii. To oczywiście nie rozwiąże wszystkich problemów. Prędzej czy później biskupi będą musieli otwarcie poprosić wiernych o wsparcie.
Wśród dziedzin boleśnie weryfikowanych przez pandemię znalazły się także finanse Kościoła, w dużej mierze funkcjonujące na nieformalnych zasadach. Na dłuższą metę biskupi mają dwie możliwości: albo finanse sformalizować w postaci np. podatku kościelnego, albo odpowiedzialnością za Kościół wyraźnie podzielić się ze świeckimi. W tym drugim przypadku współodpowiedzialność musi łączyć się z realnym wpływem świeckich na Kościół. ©℗",ARTUR SPORNIAK,23.03.2020,https://www.tygodnikpowszechny.pl/wirus-uderza-w-finanse-kosciola-162781
2,WIRUS ZA SPIŻOWĄ BRAMĄ,Z powodu zagrożenia epidemiologicznego na codzienne msze papieskie nie będą już zapraszani goście.,"Także inne ceremonie z udziałem Franciszka – środowa audiencja generalna czy niedzielny Anioł Pański – odbywać się będą bez kontaktu z wiernymi, a ich transmisje można będzie śledzić w internecie.
To nie jedyne ograniczenia w Watykanie spowodowane koronawirusem. Po raz pierwszy w historii w Bazylice św. Piotra nie będą odprawiane msze dla wiernych (podobnie jak w innych kościołach Włoch – komentarz poniżej). Zamknięte zostały Muzea Watykańskie, trasa archeologiczna do grobu św. Piotra, pracowników dykasterii i urzędów poproszono o wzięcie urlopów lub pracę zdalną.
Głównym zadaniem watykańskich służb sanitarnych jest ochrona Franciszka i Benedykta XVI. Papież emeryt został niemal całkowicie odizolowany od kontaktów z osobami z zewnątrz. Z kolei Franciszek szczęśliwie – można rzec – zachorował pod koniec lutego. Lekkie przeziębienie zmusiło go do odwołania większości spotkań i udziału w corocznych, tygodniowych rekolekcjach kurii rzymskiej, co zapewne uchroniło go przed poważniejszymi problemami (jeden z uczestników ubiegłotygodniowej konferencji, w której miał uczestniczyć papież, okazał się nosicielem koronawirusa).
Jak dotąd (stan na 9 marca) był to drugi potwierdzony przypadek zarażenia w Watykanie (wirusa wykryto też u kandydata do pracy, który przyszedł na badania kontrolne). Nikt nie wątpi, że będzie więcej. ©℗",EDWARD AUGUSTYN,09.03.2020,https://www.tygodnikpowszechny.pl/wirus-za-spizowa-brama-162499
3,KOŚCIÓŁ W SKRÓCIE,8 – 14 czerwca,"Kobiety w Watykanie
Prorektor Uniwersytetu Katolickiego Najświętszego Serca w Mediolanie prof. Antonella Sciarrone Alibrandi została członkiem Rady Kierowniczej watykańskiego Urzędu Informacji Finansowej, a Raffaella Vincenti awansowała ze stanowiska sekretarza na stanowisko dyrektora biura Biblioteki Watykańskiej.
Podział w Kościele
S. Małgorzata Borkowska dla KAI: „Epidemia podkreśliła pewien podział w Kościele polskim, który już i tak był dawno, nazwijmy go: na rozsądnych i podskakujących. Ci pierwsi umieli przyjąć spokojnie kościelne i rządowe restrykcje (…). Ci drudzy rzucili się krytykować, co popadło”.
Wirus w Peru
Arcybiskup Limy Carlos Castillo odprawił mszę w katedrze, w której woluntariusze przypięli do ławek i kolumn wizerunki ok. 5000 ofiar koronawirusa w Peru. W homilii skrytykował system opieki społecznej, który pozostawił bez pomocy wielu potrzebujących. W peruwiańskiej części Amazonii Indianom pomagają m.in. polskie świeckie misjonarki, zbierając pieniądze na pomagam.pl pod hasłem „COVID-19 dusi dżunglę”. 10 tys. dolarów przekazał na ten cel papież Franciszek.",,15.06.2020,https://www.tygodnikpowszechny.pl/kosciol-w-skrocie-163720
4,BYŁAM PRZY POCZĄTKU I KOŃCU,"Małgorzata Lebda, poetka: Kiedyś tata wrócił z pasieki i powiedział, że nie ma pszczół. W domu zapanowała żałoba. Nie mówiło się „zwierzę zdechło”, tylko „zmarło” albo „odeszło”.","BARTEK DOBROCH: Gdy będziemy znowu mogli żyć bez granic, to gdzie chciałabyś pobiec?
MAŁGORZATA LEBDA: Pierwsze kroki skieruję w Beskid Sądecki. Mam tam trasę, która pozwala mi na pięć, sześć godzin biegu w potężnym lesie. Bez ludzi.
Bez ludzi? Natura jest dla Ciebie taka ważna?
Teraz wydaje się szczególnie ważna. Jakimś ukojeniem w tym przymusowym zamknięciu staje się dla mnie praca przy roślinach doniczkowych, których mam w mieszkaniu około setki. Obserwowanie ich wzrostu, delikatnych poruszeń. Tego, w jaki sposób układa się ze światłem maranta czy co ile dni monstera adansonii wypuszcza nowy liść. Gdybym była w akademickim, towarzyskim i literackim biegu, te rzeczy by mi umykały. Izolacja pozwala być uważniejszym, choć bardzo chcę już wyjść. Ten domowy ogród botaniczny zastępuje mi doświadczanie lasu. I nawet tu muszę wrócić do mojego domu rodzinnego, gdzie żyliśmy też przesądami. Jeden z nich mówił, że jeśli w domu zaczynają marnieć rośliny, to idzie choroba. Przed diagnozą mamy nawet kilkunastoletnie okazy zaczęły chorować. Moja obecna troska o rośliny jest też jakąś próbą odczarowania tamtego doświadczenia.
„odwracałem waszą uwagę na sprawy ziemi / tak skutecznie że myśląc o mnie będziecie / mówić językiem roślin” – czytam w Twoim „Mateczniku”.
Odpowiem Tomasem Tranströmerem: „Pozostawimy na ziemi jeszcze większą ciszę / i spokojne kroki drzewa, spokojne kroki drzewa”.
A ja na to: „a jeśli to wszystko dopiero się rozpoczyna? jeśli przyniesie ciemniejsze historie i dłuższe wiersze? uzdrowienie?”. Tak się kończy Twój tom „Granica lasu” sprzed siedmiu lat.
Zaskakująco brzmi dla mnie teraz ten wiersz. Po kolejnych dwóch książkach wiem, gdzie mnie zaprowadziło – to była intensywna praca wokół utraty. Natomiast tamte pytania mogłyby być zadane w kontekście obecnej pandemii. Czy wymusi na nas zmianę języka?
Przychodzi mi na myśl książka ­Japonki Hiromi Kawakami „Niedźwiedzi bóg”. Autorka debiutowała w 1994 r. opowiadaniem, które mówi o życiu w naturze. Do najbliższego sąsiedztwa wprowadza się niedźwiedź i zabiera na spacer sąsiadkę. W polskim wydaniu czytamy oryginalne opowiadanie, ale i drugie, pisane już po katastrofie w Fukushimie. To piękna i dotkliwa lektura. Kawakami w drugim tekście zmienia tylko niektóre słowa oryginału, malując obraz świata po kataklizmie. W pierwotnym utworze ryba złowiona przez niedźwiedzia i kobietę jest jedzona – w wersji napisanej po 11 marca 2011 r. z uwagi na skażenie nie jest to możliwe. I tu rodzi się pytanie, czy tak jak w Japonii dzielimy literaturę na tę sprzed katastrofy i tę po? Czy koronawirus nie będzie podobnym wyznacznikiem? Trudno rozmyślać o tym tylko w kontekście literatury. Myślę o tym w kontekście życia w ogóle.
Jak wpłynął ten stan na Ciebie? Jak utrzymujesz kondycję? Jesteś poetką i biegaczką.
Do momentu kiedy bieganie było dozwolone, wykorzystywałam je do bycia w naturze. Teraz funkcjonuję w trybie domowym. Trening siłowy i joga są momentami, w których mogę fizycznie zbalansować to, co dzieje się w głowie. A dzieje się dużo, szczególnie że moją pracę na uniwersytecie realizuję zdalnie.
Słyszałaś głosy, że ten pochodzący od zjadanych zwierząt wirus to kara za cierpienie, które im zadajemy?
Interesujące, jak różne są na ten temat narracje. Czytamy, że winne są zwierzęta. Te głosy są obojętne na fakt, że to my, ludzie, zaburzyliśmy ekosystemy, sprawiając, że zwierzęta są słabe, przerażone, że nie potrafią poradzić sobie z patogenami, które mogą przechodzić na nas. Są też głosy bardziej stygmatyzujące, jak ten Trumpa, który w jednej z wypowiedzi obarczył winą konkretny kraj – Chiny. Boję się, że ta sytuacja może mocniej spolaryzować świat.
Nie potrafię patrzeć na trwającą pandemię w oderwaniu od kryzysu klimatycznego. To, co się dzieje, z pewnością wybudza nas ze spokojnego snu. Trudno już oddalać od siebie myśl, że katastrofalne konsekwencje naszej chciwości wobec Ziemi, wobec natury, mogą przyjść tu i teraz, z niedzieli na poniedziałek, a nie za pięćdziesiąt czy sto lat. Pierwsze słowa książki „Ziemia nie do życia” Davida Wallace’a-Wellsa brzmią: „Jest gorzej, o wiele gorzej, niż wam się zdaje”. A teraz, w kilka lat po sformułowaniu tego zdania, jest jeszcze gorzej.
Ukształtowało Cię dorastanie w beskidzkiej wiosce, Żeleźnikowej Wielkiej.
Do momentu, kiedy razem z siostrą bliźniaczką poszłyśmy do liceum w oddalonym o kilkanaście kilometrów Nowym Sączu, właściwie jej nie opuszczałam. To miejsce, o którym nie potrafię myśleć bez czułości pomieszanej z czymś ciemnym. Malownicze, pagórkowate tereny, poprzedzielane miedzami, brzezinami, gdzie wszyscy się znają i wiedzą o sobie wszystko. Ważnymi punktami na mapie mojej rodzinnej wsi były kościół i ubojnia. Wokół nich kręciło się życie społeczności. Ubojnia była w naszym najbliższym sąsiedztwie, to na jej stronę wychodziły okna pokoju, który dzieliłam z siostrą. Byłyśmy świadkami tego, jak pracowała. Rodzice zajmowali się ziemią, ojciec miał pasiekę. Całe moje dzieciństwo było blisko ziemi, lasu, pszczół.
Czym dla Ciebie jest ziemia?
Ta ziemia? Definiuje mnie. Kiedy dorastasz w domu, który utrzymuje się niemal wyłącznie z tego, co daje ziemia i pasieka, to masz poczucie zależności od tego, jak funkcjonuje ekosystem. A to, jakie są zimy, lata, determinuje twoje życie. Po kilkunastu latach w Krakowie mam poczucie, że koło się zamyka i moje ostatnie wybory życiowe prowadzą mnie ponownie na wieś. Jadąc na studia, miałam pewność, że wrócę. Potrzebuję być blisko ziemi, pracować z nią.
„Sprawy ziemi” – tak brzmi tytuł wydanego właśnie zbioru. Ten tytuł określa Twoją ekopoetykę?
Julia Fiedorczuk, poetka i pisarka żywo zaangażowana w sprawy ekopoetyki, cytuje Lawrence’a Buella, który twierdzi, że kryzys ekologiczny jest wynikiem kryzysu wyobraźni. Często nie potrafimy wyobrazić sobie, że druga istota, zwierzę, może czuć tak, jak my. Wiele kryzysów wydaje się być efektem braku wyobraźni. Co może pomóc? Mimo wszystko wierzę w moc literatury, empatię, uważność, umiar.
Cierpienie ludzkie łączy się w Twoich wierszach ze zwierzęcym. Czasem dosłownie: w jednym z utworów z „Matecznika” krew Twojej siostry miesza się z krwią zwierzęcia.
Pamiętam tamten moment. Moja siostra dostała krwotoku z nosa, w tej samej chwili zjawił się ojciec z pokrwawionym zwierzęciem. Śmierć zwierzęcia i choroba siostry nałożyły się na siebie. Być może wtedy otrząsnęłam się z dzieciństwa, zaczęłam dopuszczać myśl o śmierci. Pamiętam też dzień, gdy tata wrócił z pasieki, w której miał 40 uli, i powiedział, że nie ma pszczół. Owady padły nie tylko u nas – wszystko z powodu użytych na sąsiednich polach pestycydów. W domu panowała po tym atmosfera żałoby.
Czytaj także: Urszula Zajączkowska: Fasola patrzy na księżyc
Nie mówiło się „zwierzę zdechło”. „Zmarło”, „odeszło” – tak mawiano. Długo zastanawiałam się nad kwestią jedzenia zwierząt. Jeśli jesteś z rolniczego domu, w którym istotnym pożywieniem jest mięso, a przed większymi świętami zabija się świnię, to przejście na wegetarianizm czy weganizm wymaga sporego samozaparcia.
Celebrujemy ludzkie święta – chrzciny, komunie, śluby – cierpieniem zwierząt.
To część kultury, rytuału. Ale od najmłodszych lat była we mnie niezgoda na to. Naszym zwierzętom – koniom, krowom, psom – nadawaliśmy najczęściej ludzkie imiona. To było przejmujące, kiedy uświadomiłam sobie, że moja siostra ma na imię tak samo jak koń wujka, na którego wołał Baśka. Uderzyło mnie, jak różnie traktuje się istoty noszące to samo imię. Patrzyłam na te śmierci, również w domu, kiedy wujek będący masarzem zabierał mnie, małą dziewczynkę, do świniobicia. Patrzyłam też na cielenie się krów. Byłam przy początku, jak i przy końcu życia. Gdy na pierwszym roku studiów zadeklarowałam, że nie będę jeść mięsa, rodzice byli mocno zatrwożeni. Ale po rozmowie, wyłożeniu im moich racji, dbali o moją roślinną dietę.
Powieść Mai Lunde „Historia pszczół” przynosi wizję życia bez tych owadów. Zastępują je pracujący za garść yuanów zapylacze. Ta wizja w Chinach już się realizuje.
Wyposażonych w kije – z umieszczonymi na końcu szczoteczkami – ludzi, którzy zapylają kwitnące drzewa w słynącym z upraw grusz rejonie prowincji Syczuan w Chinach, wspaniale fotografował Kevin Frayer. Owady giną. Kiedy wyobrazimy sobie, że co trzeci kęs jedzenia, który bierzemy do ust, jest zależny od pszczelego zapylania, może lepiej poczujemy skalę problemu. Zaskakuje, że w takim czasie rządzący wydają pozwolenie na używanie pestycydów z grupy neonikotynoidów, zabójczych dla pszczół, ale groźnych też dla ludzi, tak jak zrobił to minister rolnictwa w 2018 r. Na świecie wzrasta liczba upraw roślin zależnych od zapylaczy, ale nie dbamy o owady zapylające. I znowu powraca temat kryzysu klimatycznego. Choć wielu naukowców mówi, że już jest za późno, ja bardzo wierzę w drobne gesty, które też dają mi poczucie sprawczości. Dla mnie takim gestem byłoby zajęcie się pszczołami po powrocie na wieś. Moje dzieciństwo, bycie córką pszczelarza, jakoś mnie naznaczyło. Obecnie jestem na kursie pszczelarskim, bo kilkanaście lat w mieście, bez praktyki, uzmysłowiło mi, że powinnam zadbać o zaplecze.
Pszczoły są metaforą wiejskiego etosu pracy. Brakowało Ci go przez te lata w mieście?
Praca ciała jest u mnie powiązana z pracą myśli. Brak tej fizycznej, tu w mieście, skłonił mnie do intensywniejszego biegania. Ale rzeczywiście bardzo brakuje mi pracy w ziemi. Myślę o sobie jak o rolniczce, która wyjechała do wielkiego miasta, żeby postudiować, dowiedzieć się czegoś o świecie, o sobie i z tą wiedzą wrócić. Ale dom, ten niematerialny, który zostawiłam wyjeżdżając, jest nie do odzyskania. Moi rodzice zmarli. Buduję swój.
Przywodzi mi to na myśl wiersz „maj: warroza”: „ukrywałem przed tobą / chorobę pszczół (…) / to przecież na ich przykładzie / miałem cię uczyć życia / nie śmierci”.
Ojciec mitologizował pszczelarstwo. Kiedy zaczął zabierać mnie do pasieki, czułam się wyjątkowa, wpuszczana do królestwa, do którego niewielu ma wstęp. Dalej mam poczucie, że to praca, z którą wiąże się coś metafizycznego. W dawnych czasach pszczelarze nie musieli nawet składać przysięgi w sądzie na prawdomówność, bo sąd z góry uznawał, że pszczelarz mówi prawdę. Myślę o pszczelarstwie jako o zawodzie zaufania publicznego i zarazem działalności społecznej.
Skąd w Twojej twórczości te powracające choroby, zwierzęce i ludzkie: warroza, wścieklizna, ospa, odra?
Byłam dzieckiem szalenie chorowitym, a choroby zwierząt – pszczół, psów – odciskały mocne piętno na moim domu.
Ale najboleśniejszym stopniem wtajemniczenia była choroba mojej mamy. Po diagnozie zostawiłam Kraków i wróciłam na wieś, żeby być przy niej. Wyobraź sobie: jesteś królową życia, młodą doktorantką, która wyobraża sobie, że może wszystko. Z dnia na dzień musisz to zostawić i wrócić do miejsca, do którego jeszcze nie chciałaś wracać, jeszcze nie teraz. Jednak nie miałam wątpliwości, że muszę i chcę to zrobić. To było doświadczenie utraty rozpisane na dwa lata.
Ale nie koniec na tym – dokładnie pół roku po śmierci mamy niespodziewanie zmarł mój tata. I o ile asystując przy chorobie wydawało mi się, że mogę się do utraty przygotować, to okazało się, że oba odejścia w równym stopniu mną wstrząsnęły. Musiało upłynąć dziesięć lat, żeby te doświadczenia uruchomiły we mnie inny język, którym próbuję nadać kształt temu, co wtedy przeżyłam. Język prozy daje mi przestrzeń, żeby to intensywnie wyrazić.
Z każdym tomem minimalizm, oszczędność zbliżały wiersze do innej Twojej pasji – fotografii. W „Snach uckermärkerów” towarzyszy im nawet przedtytuł: „zbliżenie”.
Każdy tom ogniskuje się wokół konkretnych doświadczeń. Minimalizm, który jest dostrzegalny coraz wyraźniej z tomu na tom, był mi potrzebny, aby zostawić w przestrzeni wiersza miejsce dla czytelnika. Poza tym szczególnie „Sny...” wymagały formy surowej, ale obrazowej. W moim domu rodzinnym nie mieliśmy aparatu fotograficznego. Nie mam z dzieciństwa właściwie żadnych fotografii. Może dzięki temu zaczęłam pisać. Uświadomiłam sobie bowiem, że jeśli czegoś nie opiszę, to nie mam na to dowodu.
Wiersze kontrastują z Twoim bieganiem: długim, wyczerpującym, ultra, czyli ponad długość maratonu.
W ostatnich latach brałam udział w górskich ultramaratonach. To były dobre doświadczenia, ale po ukończonym biegu Lavaredo Ultra Trail we włoskich Dolomitach, którego dystans to 120 km, a suma przewyższeń wynosi 5800 metrów, uzmysłowiłam sobie, że nie tak chcę biegać. Nie chcę, aby moje bieganie miało granice, żeby było objęte obostrzeniami, żeby było rywalizacją. Zrozumiałam, że chcę, by było sprawcze, by stanowiło inspirację dla innych. To przejmujące, kiedy czytelnicy obok pytania, gdzie można kupić moją książkę, pytają, jakie białko roślinne sprawdzi się przy treningach biegowych. Albo kiedy umawiam się na trening z kimś, dla kogo to będzie pierwsze w życiu przebiegnięte pięć kilometrów.
Masz jakieś praktyczne cele?
Myślę też, że moje bieganie może być dobrym sposobem zwrócenia uwagi na kryzys klimatyczny. Mocno poruszył mnie pomysł rządu na budowę drogi wodnej E40, która ma połączyć Bałtyk z Morzem Czarnym. Skutki dla polskich rzek, dla środowiska, będą katastrofalne. Żeby poczuć własną sprawczość, planuję pokonać dystans około 1100 km. To będzie bieg od źródeł Wisły do jej ujścia. Od początku roku organizowałam logistykę tego biegu, tak aby ruszyć w lipcu, jednak zaczynam godzić się z tym, że sytuacja z pandemią odsunie to na przyszły rok.
A niepraktyczne?
W pierwszych tygodniach po śmierci mamy moje bieganie organizowałam tak, by kończyć przy jej grobie. Dopiero po latach zaczęłam myśleć, że to było przedziwne, ta fizyczna potrzeba przepracowywania utraty. Może nadal biegam też po to, by przepracowywać swoje doświadczenia. Tak, bieganie wiele we mnie uruchamia.
I prowadzi do opowieści o utracie świata, jakim był. Nie ma ucieczki od myślenia o utracie?
Ostatniego lata brat przesłał mi plik dźwiękowy nagrany przy moim rodzinnym domu. Z komentarzem: „Małgosia, posłuchaj, jak pracuje wieś przed burzą”. Słychać gwałtowny wiatr w konarach, nerwowe odgłosy ptaków. Odsłuchując ten plik po raz pierwszy, poczułam zachwyt. Kolejne odtwarzania przyniosły nowe odkrycie: zaczęłam słyszeć odgłosy krów z ubojni. To uzmysłowiło mi, że nie ma ucieczki od wielu rzeczy. Od myślenia o utracie również – wraca pod różnymi postaciami. ©
 
MAŁGORZATA LEBDA (ur. 1985) jest poetką, fotograficzką i biegaczką. Laureatka Nagrody Literackiej Gdynia (2018) za tom „Sny uckermärkerów”. Wydała właśnie zbiór „Sprawy ziemi”.","MAŁGORZATA LEBDA, BARTEK DOBROCH",13.04.2020,https://www.tygodnikpowszechny.pl/bylam-przy-poczatku-i-koncu-163080
5,KONIEC ŻYCIA W ILUZJI,"Kard. Matteo Zuppi, metropolita Bolonii: Pandemia jest złem powszechnym, naszą odpowiedzią powinno być braterstwo powszechne. Przychodzi nam to z wielkim trudem.","ZUZANNA FLISOWSKA: Samotny papież na placu św. Piotra w deszczu błogosławi miastu i światu – ten obraz modlitwy w intencji ustania pandemii działał na wyobraźnię. Franciszek powiedział wtedy, że płonna była nadzieja na to, iż będziemy żyć zdrowo w chorym świecie. Doszliśmy do ściany przez logikę rywalizacji, zysku, panowania nad ludźmi i środowiskiem. Jak wyjść z tego potrzasku?
KARD. MATTEO ZUPPI: Przede wszystkim uznając pandemię. To nie jest oczywiste i nie było łatwe. Ponieważ należy nazwać rzeczy po imieniu. We Włoszech wielu na początku mówiło: „To tylko mocniejsza grypa, tylko pojedyncze przypadki, niegroźna, bo atakuje tylko starszych”. Wobec tego, że za kilka miesięcy dołączam oficjalnie do kategorii starszych, ponieważ kończę 65 lat, byłbym zainteresowany, żeby i oni byli brani pod uwagę.
Trudność z uznaniem pandemii była wszędzie. Zawiniona czy nie i kto ponosi za nią odpowiedzialność – historia nam to wyjaśni. Z wielkim wysiłkiem przyznawano, że mamy do czynienia z pandemią, i nie wszędzie w ogóle do tego doszło. Z jednej strony popadamy w ryzyko maksymalistycznego odbioru tej sytuacji, z drugiej mamy odbiór minimalistyczny, który też jest oczywiście niebezpieczny.
Stwierdzenie papieża Franciszka wcale nie jest oczywiste: dlaczego myślimy, że będziemy żyć zdrowo w chorym świecie? Nie jest to zbyt logiczne. Żyliśmy iluzją, którą wirus obnażył: nam się to nie przytrafi, to problem innych. A jednak dosięga wszystkich – od premierów po staruszków w domach opieki. To powinno nam uświadomić, że płyniemy wszyscy tą samą łodzią. Strach każe nam budować mury, a wirus pokazuje, że na nic się one nie zdają. Musimy włożyć wysiłek w próbę uleczenia świata, który jest chory, uświadomić sobie, że nawet jeśli problem nas nie dotyczy bezpośrednio, w interesie każdego jest uzdrowienie tego świata. Jest obawa, że nie zrozumiemy tego stwierdzenia papieża Franciszka, że będziemy dalej konstruować iluzoryczne mury albo że wrócimy do poprzedniego życia bez tej świadomości. Musimy zatem mieć w pamięci całe to cierpienie, wszystkie osoby, które umarły, musimy nazywać rzeczy po imieniu. Konfrontując się z rzeczywistością, musimy dokonać wyboru, czy otworzyć oczy, czy nie, zacząć działać czy nie.
Skoro mamy nie wracać do świata z nierównościami ekonomicznymi, z egoizmem, z konfliktami, to jak szukać nowej drogi?
Pamiętając, że rozwiązanie znajdziemy tylko razem, że każdy z nas jest odpowiedzialny za innych, w dobrym i złym sensie. Również dzisiaj, nie tylko w najgorszej fazie infekcji, mogę być zarówno zarażającym, jak i zarażanym. Jestem więc odpowiedzialny za innych. I oczywiście muszę pamiętać, że mam zwalczać wirusa, nie innych ludzi. W imię wspólnej odpowiedzialności muszę dbać o nierozprzestrzenianie się wirusa. Dlatego uważam, że pierwszym krokiem jest osobista przemiana. Następnie, jeśli wszyscy jesteśmy na tej samej łodzi, trzeba naprawić tę łódź i sprawić, żeby działała dla wszystkich.
Powinniśmy sobie przypomnieć o naszym braterstwie?
To też nie jest wcale oczywiste. Pandemia jest złem powszechnym, naszą odpowiedzią powinno być braterstwo powszechne. I nie ma wątpliwości, że to przychodzi nam z wielkim trudem. Bo często boimy się, że braterstwo zniweluje naszą tożsamość, albo wydaje nam się ono zbyt przytłaczające. A tymczasem nie sposób w świecie, który stał się taki mały, wierzyć, że wciąż możemy żyć podzieleni albo uratować się w pojedynkę. Więc ja pierwszy muszę zacząć się zmieniać i muszę wziąć na siebie odpowiedzialność za innych – tak jak było podczas pandemii.
Po epidemii wielu z naszych bliźnich dotknie poważny kryzys ekonomiczny. Czekają nas systemowe, polityczne pytania. Co chrześcijaństwo może wnieść w budowę nowej ekonomii?
Ktoś pomyśli, że chrześcijaństwo nie ma z tym nic wspólnego, zapominając o Liście św. Jakuba, w którym m.in. czytamy: „Jeśli na przykład brat lub siostra nie mają odzienia lub brak im codziennego chleba, a ktoś z was powie im: »Idźcie w pokoju, ogrzejcie się i najedzcie do syta!« – a nie dacie im tego, czego koniecznie potrzebują dla ciała – to na co się to przyda?”. Na nic ci taka wiara, jeśli nie idą za nią czyny. Związek między wiarą a uczynkami jest nierozerwalny. Chrześcijanin nie żyje poza światem; żyje poza logiką tego świata, to prawda, ale wewnątrz świata. Czyli w tym przypadku musi skonfrontować się z ekonomią, będąc wolnym od rynkowej logiki zysku. Wobec tego, że pandemia pogłębia nierówności, potrzebujemy zacząć odbudowę od fundamentu etycznego.
Czytaj także: Przestrzegajmy zasad i módlmy się - rozmowa z biskupem Francesco Beschim z Bergamo
Rynek wywrócił etykę do góry nogami. Zredukował ją do czegoś nieużytecznego. A nawet przekonał nas, jakoby etyka przeszkadzała rynkowi w zapewnieniu dobrobytu, który miał przynieść. To jakby powiedzieć: „z tą całą etyką nie pozwalacie nam robić interesów, które zapewnią dobrobyt wszystkim”. A to nieprawda! Rynek wielokrotnie zawiódł te oczekiwania i wciąż je zawodzi, bo wcale nie jest nam dobrze, kiedy mamy wiele. Ekonomia musi zagwarantować człowiekowi to, co jest mu potrzebne. Kościołowi zależy na tym, by człowiek znalazł to, co jest mu konieczne do życia, i żeby to znaleźli wszyscy. Dlatego potrzebujemy etyki i potrzebujemy odbudować ekonomię, w której człowiek stoi w centrum i nie jest wykorzystywany do budowania dobrobytu jedynie wybranych.
Firma FAAC, która przez zapis testamentowy stała się własnością diecezji bolońskiej, zasłynęła tym, że osiągając dobre wyniki biznesowe, przeznacza zyski na rzecz pracowników i dobroczynności. Czy to przykład przełożenia etyki na konkretne warunki?
Bez wątpienia. I mówię to, będąc świadomym, że robimy wciąż za mało, to znaczy, że wszyscy musimy się jeszcze uczyć używania narzędzi ekonomicznych. To, że zyski przedsiębiorstwa nie służą jednej osobie, żeby mogła sobie kupić jacht czy spełnić inne fantazje, ale zostają użyte dla dobra innych, jest właściwym sensem bogactwa. Jeśli bogactwo staje się zabawką dla jednostki, a nie talentem używanym dla innych, to i jednostka ma się źle, i inni na tym tracą. Bo bogactwo niszczy jednostkę i jeśli zatrzymuję je dla siebie, znaczy, że zabieram je temu, kto potrzebuje.
Licząc się z realiami rynku, FAAC przyjmuje jako regułę, że zyski służą do tworzenia następnych miejsc pracy. Zyski służą też tworzeniu godnych warunków pracy, żeby to praca była dla człowieka, a nie człowiek dla niej. Myślę, że to dobra wskazówka dla ekonomii.
Istnieją w Kościele środowiska, które są szkołą tej logiki, by nigdy nie traktować drugiego człowieka jako środka do osiągnięcia czegoś, ale doceniać go po prostu za jego istnienie. Na przykład wspólnota Sant’Egidio. Wiem, że jest ona dla Księdza Kardynała bardzo ważna.
Wychowałem się w niej. Poznałem ją, gdy miałem 15 lat. Zostałem kapłanem w tej wspólnocie, jednocześnie jako syn Kościoła rzymskiego, podobnie jak sama wspólnota jest „córką” Kościoła rzymskiego. Nauczyłem się w niej przede wszystkim tego, że sens Słowa Bożego należy odczytywać w wymiarze osobistym i braterskim. Zawsze jako dwa nierozłączne wymiary: Ewangelia skierowana do mnie, którą dzielę się z braćmi. Ewangelia i ubodzy. Liturgia i służba. Wszystko to są wymiary nie przeciwstawne lub niezależne, ale bardzo mocno powiązane ze sobą. Tak więc Bóg i człowiek, ja i inni – to pary pojęć, które tworzą charyzmat wspólnot Sant’Egidio i które towarzyszyły mi i towarzyszą do dziś.
Sant’Egidio to w dodatku wspólnota założona przez świeckiego – prof. Andreę Riccardiego – w której świeccy odgrywają zasadniczą rolę. Nie jest to jednak normą w Kościele, który, jak często powtarza Franciszek, jest chory na klerykalizm. Czy mamy możliwość wydostania się również z tej pułapki?
Więcej niż możliwość – mamy obowiązek się z niej wydostać. Sobór Watykański II wskazał w posługach Kościoła-ludu Bożego także sens służby księży. Klerykalizm nie służy duchownym, szkodzi im. Podczas gdy Kościół-lud Boży, Kościół-wspólnota przeciwnie – pomaga księdzu być sobą.
Co więcej, uważam, że Kościół klerykalny bez duchownych lub z małą liczbą duchownych jest nie do pomyślenia. Naprawdę ryzykujemy, że staniemy się muzeum. Jan XXIII rozpoczął Sobór Watykański II właśnie po to, by Kościół nie stał się muzeum, ale mógł stać się Wspólnotą, wspólnotą ludzi i pośród ludzi, otwartą, bez lęku, znaną z tego, jak bardzo kochamy siebie nawzajem i jak bardzo kochamy Boga i ubogich.
Klerykalizm dzieli wspólnotę kościelną na dwie rozłączne grupy: kapłanów i świeckich. Często wydaje się, że obie pracują nad utrzymaniem tego podziału. Dlaczego tak duży jest opór przed zburzeniem muru?
Bo to zmienia perspektywę i wymaga wysiłku. Kościół-wspólnota oznacza Kościół, w którym wszyscy jesteśmy zaangażowani. A tymczasem często uważamy, że Kościół musi zagwarantować usługi. Ale tych „usług”, czyli sakramentów, nie można zrozumieć bez chrześcijańskiego życia. Nie możesz myśleć: „Przystąpiłem do sakramentów, jestem w porządku”. Kościół, który udziela tylko sakramentów, nie zmienia życia ludzi. A tymczasem my bardzo potrzebujemy chrześcijan, a nie ludzi, którzy przystępują do sakramentów. To chrześcijanie nadają znaczenie sakramentom.
Mam wrażenie, że pandemia była papierkiem lakmusowym również w kwestii klerykalizmu. W czasie izolacji niemało osób świeckich odczuło, że ich przynależność do wspólnoty była iluzoryczna. Paradoksalnie mnogość mszy transmitowanych w internecie zdawała się sugerować, że świeccy nie są do liturgii koniecznie potrzebni, że msza będzie się odbywała również bez nich. Teologowie pytali: liturgia bez księdza odbyć się nie może, dlaczego odbywa się bez wspólnoty? Czy ten czas ma szansę zmienić coś w naszym rozumieniu wspólnotowości?
Mam taką nadzieję. Prawdą jest, iż również księża zorientowali się, że bez wspólnoty czegoś brakuje w celebracji. Że wspólnota jest niezbędna. Do tego stopnia, że w wielu przypadkach transmisja internetowa właśnie z tego wynikała – z próby bycia blisko wspólnoty, która niestety została zmuszona do podziału.
Czytaj także: Nie jestem kamikaze - rozmowa z kard. Konradem Krajewskim
Teraz stoimy przed wielkim pytaniem: jak odbudować wspólnotę, jak ponownie ją zjednoczyć, uwolnić się od zbyt dużego indywidualizmu? Bo to prawda, że wirus rujnuje także życie społeczne. Jest ryzyko, że wspólnota stanie się zbiorem ludzi, w którym wszyscy pozostaną odizolowani. A przecież przykazanie każe nam kochać się wzajemnie, a nie uczęszczać do tego samego kościoła. Jesteśmy nazywani braćmi i siostrami, być może musimy nauczyć się rzeczywiście to okazywać.
Jednak klerykalizm to nie tylko kwestia mentalności. To jest również konkretna struktura i przepisy, które całą władzę oddają w ręce ­biskupów, uzależniając od ich dobrej woli transparentność decyzji. Czy są jakieś konkretne perspektywy na to, by tą władzą podzielono się ze świeckimi?
W Kościele największy jest ten, kto służy. Jeśli istnieją deformacje, w wyniku których służba zostaje zredukowana do władzy, to nie jest to dobre. Wszyscy musimy zacząć od nowa, od idei służby. Ksiądz bez wspólnoty nie ma sensu. Uważam, że musimy kontynuować perspektywę nakreśloną przez papieża Franciszka, która polega na zrozumieniu, jaki jest sens wspólnoty, poprzez wyjście do innych. Wtedy zrozumiemy sens bycia wspólnotą i to, że wspólnota nigdy nie może być klubem wybranych, ale rodziną z otwartymi drzwiami.
Żeby więc nie mówić o władzy, mówmy o decyzjach. Czy istnieją sposoby, dzięki którym duchowni mogą podzielić się podejmowaniem decyzji ze świeckimi?
Jest wiele kwestii, które nie powinny być w gestii księży. Na przykład księża powinni się uwolnić od wszystkich spraw administracyjnych. Jeśli uważają, że są ważni, bo mają gruby portfel, to się mylą. To jest pokusa. Jesteś ważny nie dlatego, że masz portfel, ale dlatego, że wspomagasz tę komunię, która jest wspólnotą. Czasami, niestety, człowiek myśli inaczej. To nie jest logika naszego Pana. Zdaje się, że powiedział On, żeby nie nosić pieniędzy ani torby…
To jest przykład. Ale świeccy nie są wykonawcami poleceń duchownych, są pełnoprawnymi chrześcijanami i jak wszyscy chrześcijanie ponoszą odpowiedzialność za Kościół. W tej rodzinie nie ma zarządzających i widzów, to jest nasz wspólny dom. W moim rodzinnym domu, kiedy ustawiałem się w roli widza, zawsze szybko interweniowała moja matka lub bracia, którzy mówili mi po prostu: „pomóż nam!”.
Właśnie ukazała się we Włoszech książka „Kościół i homoseksualizm” (red. Luciano Moia), z ­przedmową Księdza Kardynała. Nie jest to pierwszy raz, kiedy wzywa Ksiądz do szacunku dla osób LGBT. Co powinno się zmienić w podejściu Kościoła do osób homoseksualnych?
Katechizm Kościoła Katolickiego mówi o homoseksualizmie jako o „obiektywnym nieuporządkowaniu”, ale również prosi, by przyjmować takie osoby z szacunkiem. Jest z tym problem. Jeśli mój syn mówi mi, że jest homoseksualistą, przecież nie wyrzucam go z domu. Przyjmuję go. Nie oznacza to usprawiedliwiania problemów, ale kochanie ludzi i przez to pomaganie im. Niektórzy uważają, że to oznacza brak klarowności, ale ja uważam, że właśnie takiej prawdy się od nas wymaga, prawdy miłości. Nie ukrywając prawdy, ale jako „uważna i troskliwa matka” zawsze dając poczucie bliskości, zwłaszcza jeśli mamy do czynienia z cierpieniem.
Myślę, że nie ma potrzeby szczególnej opieki duszpasterskiej nad tą grupą, nawet jeśli w niektórych przypadkach musimy być blisko, aby pomóc zrozumieć ich sytuację, ponieważ często istnieje również presja ze strony świata. Ale możemy pomóc tylko poprzez bliskość i osobiste towarzyszenie, nie poprzez tworzenie abstrakcyjnych definicji i kategorii. ©
KARD. MATTEO MARIA ZUPPI (ur. 1955) pochodzi z Rzymu. Od młodości związany ze wspólnotą Sant’Egidio niosącą pomoc osobom bezdomnym i biednym oraz angażującą się w pokojowe negocjacje w różnych zapalnych miejscach świata (jako ksiądz m.in. w latach 90. negocjował zawieszenie broni w Mozambiku, które zakończyło trwającą od 15 lat wojnę domową). Od 2012 r. jako biskup pomocniczy rzymski wspierał parafie przyjmujące imigrantów. W 2015 r. zastąpił na stolicy biskupiej w Bolonii kard. Carlo Caffarrę, jednego z największych krytyków obecnego papieża. Kardynałem został w 2019 r.","KARD. MATTEO ZUPPI, ZUZANNA FLISOWSKA",06.07.2020,https://www.tygodnikpowszechny.pl/koniec-zycia-w-iluzji-163963
6,KOT ELIOTA,"Biskupi i księża utracili zdolność słuchania tego, co mają do powiedzenia świeccy. Przywrócenie tej zdolności jest warunkiem reform.","Kościół jest sakramentem zjednoczenia z Bogiem i jedności całego rodzaju ludzkiego. Jest też ludem pielgrzymującym jako wspólnota, a ze względu na swoją synodalność jest Kościołem słuchającym. Te trzy obrazy Kościoła przypomniał na otwarcie ostatniego konsystorza w zwyczajowym homagium skierowanym do papieża nowo mianowany kardynał Mario Grech, sekretarz generalny Synodu Biskupów.
Obrazy te, należące do teologicznego abecadła, wciąż są bardziej przedmiotem rozważań w salach wykładowych niż doświadczeniem codziennego życia. Można powiedzieć więcej: od kilku lat doświadczamy procesu odwrotnego – nasz rodzimy Kościół w Polsce stał się Kościołem dzielącym, odrzucającym i wewnętrznie podzielonym. Przybrał rozmiary hipopotama z poematu T.S. Eliota, symbolizującego laodycejską wspólnotę sytych i zadowolonych. Wreszcie, będąc słusznie Kościołem nauczającym, stał się niestety Kościołem głuchych.
Kościół dzielący i podzielony
W kręgach kościelnych powiada się, że w Polsce liberalnej udało się to, co nie udało się komunistom, a mianowicie podzielić wewnętrznie Kościół. Kiedyś był jasno określony przeciwnik i wszyscy wiedzieliśmy, jak postąpić – dzisiaj nie wiemy.
Nie jest to teza błyskotliwa, raczej manipulatorska. W ciągu ostatnich 30 lat Kościół instytucjonalny sam bardzo się przyczynił do inspirowania wewnętrznych podziałów. Przede wszystkim przestał uznawać za swoją pewną część inteligencji katolickiej, która zgodnie z nauką Soboru Watykańskiego II ośmielała się „stosownie do posiadanej wiedzy, kompetencji i autorytetu (…) ujawniać swoje zdanie w sprawach, które dotyczą Kościoła” (LG 37a). W wielu sporach natury aksjologicznej, społecznej, politycznej i bioetycznej świeccy należący do pokolenia JPII, wiążący całe swoje życie z Kościołem, zaczęli być odcinani od katolickiego mainstreamu, ponieważ ośmielali się zgłaszać swoje votum separatum.
Stało się to dlatego, że większość biskupów, księży, duchownych, zakonników, zakonnic i świeckich postanowiła związać swoje sympatie z prawą stroną sceny politycznej. W jednym z ważniejszych ostatnio tekstów redaktor naczelny „Więzi” Zbigniew Nosowski pisze wręcz o zaistnieniu konkubinatu kościelno-państwowego i pyta, czy biskupi pójdą tropem wyznaczonym przez Vaticanum II i ów konkubinat zerwą. Śmiem twierdzić, że zerwanie konkubinatu nie będzie łatwe, zważywszy, że awanse czynią jeszcze skrajniejsi kandydaci, jak Ordo Iuris, Młodzież Wszechpolska i ONR.
Nie chodzi mi o politykę, ale o to, że poza uwagą instytucjonalnego Kościoła postawiono rzeszę ludzi żadną miarą nie zasługujących na ignorowanie. Ich oczekiwania nigdy nie były wielkie poza tym, by w Kościele mieli swoją podmiotowość. Biskupi w większości związali swoje sympatie z tymi świeckimi, którzy przez różnorakie wpływy – medialne i polityczne – zdają się gwarantować obronę tego, co szumnie nazywa się „wartościami chrześcijańskimi” chronionymi ustawą. O tym jednak, że owe wartości zostały skodyfikowane przede wszystkim przez samego Jezusa w formie ośmiu błogosławieństw, skrzętnie się milczy, a upominających się o ten właśnie kodeks spotyka lekceważenie.
Efektem tego procesu jest podział Kościoła, czyli zatracenie sakramentalnej jedności. Widać to chociażby na przykładzie akcji „Stop Komunii Świętej na rękę”. Co z tego, że w czasie pandemii ­COVID-19 jakiś biskup wdraża w swojej diecezji normy higieniczne przy udzielaniu komunii, zalecając przyjmowanie jej na rękę, świadom że wirus przenosi się drogą kropelkową, skoro biskup innej diecezji ogłosi swoim autorytetem, że Chrystus ukryty w hostii nie zaraża, woda święcona zaś nie zatrzymuje w sobie bakterii, ponieważ jest poświęcona. Co z tego, że papież sankcjonuje istniejącą praktykę posług lektorek i nadzwyczajnych szafarek Eucharystii, poprzez sformalizowanie tych funkcji, skoro lwia część duchowieństwa w Polsce odczytuje to jako zamach na kapłańskie funkcje mężczyzn.
Tłusty kocur albo hipopotam
W 2018 r. zostałem oddelegowany do Rumunii na zebranie plenarne UCESM. Jest to organizacja skupiająca przedstawicieli narodowych konferencji wyższych przełożonych zakonów żeńskich i męskich, a tematem tego zjazdu był udział zakonów w pomocy imigrantom i uchodźcom na terenie Europy. Miałem radość przedstawienia imponujących statystyk zakonnych w Polsce, a jednocześnie smutek niemożności powiedzenia, co konkretnego zakony w Polsce robią na rzecz imigrantów i uchodźców. Moja prezentacja kilku dzieł polskich na rzecz uchodźców i migrantów spotkała się z przygnębiającym komentarzem: „tak wielu i tak niewiele”.
Oczywiście łatwo tę inercję wytłumaczyć skutecznym przeszkodzeniem ze strony władz państwowych, blokujących dawanie schronienia choćby dzieciom żyjącym w urągających człowieczeństwu warunkach na Lesbos czy Lampedusie. Jednak pracując od 17 lat w duszpasterstwie obcokrajowców w Warszawie, zbyt dobrze wiem, jak duchowieństwo polskie reagowało na kryzys migracyjny w Europie, odzwierciedlając izolacjonistyczne tezy aktualnej władzy. Owszem, wspiera się ambitne programy rządowe, sprowadzające się do hasła „pomagamy na miejscu”. Pomagamy tam, żeby nie przyszli tutaj, bo przecież nasz krajobraz ozdabiają kościelne wieże, a nie kopuły meczetów.
Niedawno pewien biskup podzielił się ze mną niepokojem co do słabości polskiego kleru i zapytał o przyczyny stanu rzeczy. Moim zdaniem problem tkwi w błędnej i płytkiej recepcji nauczania Jana Pawła II, a także w umniejszaniu znaczenia czy wręcz demonizowaniu pontyfikatu Franciszka. Nie mam żadnej wątpliwości co do wyjątkowej roli papieża Polaka w historii Polski i świata, jak i jego osobistej świętości. Nigdy nie przeszlibyśmy suchą nogą przez czerwone morze komunizmu, nigdy nie doszłoby do pokojowej transformacji ustrojowej i nigdy też nie bylibyśmy w Unii Europejskiej – gdyby nie on.
Niemniej uważam, że pontyfikat Jana Pawła II uśpił i rozleniwił nasze duchowieństwo, ukryliśmy się bowiem wszyscy za autorytetem papieża Polaka naiwnie wierząc, że on to przecież i my. Nieco buńczucznie też uznawano wieczną świeżość i ciągłą aktualność jego nauk.
Dzisiaj już wiemy, że samo powołanie się na autorytet wielkiego Polaka nie wystarczy. Wyrosło przecież nowe pokolenie, które nie rozumie papieskich katechez o wolności, miłości i odpowiedzialności, solidarności, jak i o tym, że każdy ma swoje Westerplatte. Co więcej, dzieci rodziców pokolenia JPII nie chcą uczestniczyć w tym duszpasterskim kombatanctwie, czemu dają wyraz poprzez gremialne wypisywanie się z lekcji religii czy akty apostazji.
W trakcie pontyfikatu Jana Pawła II i po nim wyrósł też niestety klerykalizm pojmowany jako swoista nietykalność ludzi w sutannach, co boleśnie obnażyły filmy braci Sekielskich. Trzeba chyba było tak potężnego wstrząsu, żebyśmy zrozumieli nie tyle wagę problemu pedofilii jako takiego, ile dostrzegli ogrom hipokryzji w Kościele. Oburzenie na ten dokument jest tylko jeszcze jednym znakiem tego, że gdy Kościół przestaje być głosem sumienia dla świata, to Pan Bóg zapewni sobie inny głos sumienia – głos dziennikarza.
W tym kontekście nieżyjący już o. Maciej Zięba mawiał, że Kościół w Polsce zapadł na syndrom tłustego kocura. ­Figurą świetnie pasującą do tego obrazu jest Gus – kot teatralny z poematu T.S. Eliota. Chwali się go za jego dokonania, a on snuje swoją melancholijną opowieść o cudownych czasach wiktoriańskich, gubiąc jednak wątek i tracąc kontakt z rzeczywistością. Ten sam autor w swoim innym poemacie pisał, że hipopotam i instytucjonalny Kościół są do siebie podobni z uwagi na ich wielkość, ociężałość i powolność. Bardziej jednak od chciwego i sytego Kościoła godny współczucia jest hipopotam.
Głuchy nauczyciel
Dwa lata temu pochłonęła mnie bez reszty książka benedyktynki s. Małgorzaty Borkowskiej „Oślica Balaama. Apel do duchownych panów”. Autorkę spotkało wiele pochwał, ale też spadły na nią gromy i kąśliwe uwagi. Do jednych i drugich s. Borkowska ma dystans, bo, jak powiada, to nie o nią chodzi, ale o zapisaną przez nią treść. I chociaż w książce przewijają się wątki dotyczące kulawego kaznodziejstwa, to podstawowym przesłaniem jest to, że kapłani powinni liczyć się z tym, że wśród słuchających są ludzie, którzy są lepiej teologicznie i filozoficznie wykształceni od nich. Powinni więc zacząć od słuchania Boga, czyli od modlitwy, ale też od wsłuchania się w ludzi, ich potrzeby i troski.
CZYTAJ TAKŻE
SYNOD, SZABLE I ARGUMENTY. EDYTORIAL KS. ADAMA BONIECKIEGO: Wierzę, że polski synod plenarny „Kościoła słuchającego” to dla nas szansa >>>
Na pierwszy rzut oka brzmi to ogólnikowo, ale spójrzmy na kilka kluczowych kwestii, na które Kościół w Polsce – i nie tylko – niestety pozostaje dzisiaj głuchy. Pierwszym niesłuchanym podmiotem są kobiety. Jest paradoksem, że kobiety, stanowiąc większość uczestniczących w życiu wspólnoty katolickiej, nie czują się partnerkami dialogu. Owszem kilka lub nawet kilkanaście kobiet wywalczyło sobie jakąś niszę w Kościele, ale to niestety ciągle jest nisza. Nawet na zjazdach teologów świetnie wykształcone teolożki zabierają, owszem, głos w debatach, wygłaszają referaty o niebo lepsze od niejednego duchownego teologa, ale i tak na końcu księża teologowie oczekują, że kobieta teolożka przyniesie kawę. Gdy papież Franciszek usankcjonował istniejącą w świecie praktykę mianowania lektorek i nadzwyczajnych szafarek Eucharystii, podnosząc ich funkcje do rangi posługi, czyli takiej samej, jaką otrzymują klerycy w seminariach, w naszym Kościele nastąpiła konsternacja i dyplomatyczne zapewnienie o zajęciu się tą kwestią w najlepszym możliwym czasie.
Brak duszpasterskiego nasłuchu widoczny jest w podejściu do małżeństw niesakramentalnych w Kościele. Wprawdzie w polskich diecezjach istnieją ośrodki duszpasterskie dla osób pozostających w związkach niesakramentalnych, ale w większości są one domeną zakonnych pasjonatów, podczas gdy relacje przeciętnego księdza z osobami rozwiedzionymi w najlepszym wypadku ograniczają się do okazania współczucia. Na ogół dominuje poczucie duszpasterskiej bezradności lub obojętności. Nauczanie papieża Franciszka z „Amoris laetitia” stało się przedmiotem zmasowanej krytyki specjalistów od potępiania bliźnich i śledczych skrupulatnie wynajdujących doktrynalne błędy, sama zaś adhortacja została odstawiona na półkę jako dokument niewygodny dla duszpasterzy. Dziwi to niezmiernie, ponieważ przypadki tzw. małżeńskich sytuacji nieregularnych dotykają również te rodziny, z których wywodzą się księża, biskupi, zakonnice czy zakonnicy.
Innym przykładem braku nasłuchu jest chociażby masowe w ostatnich tygodniach wypisywanie się młodzieży z katechezy szkolnej. Oczywiście najłatwiej jest obciążyć winą rodziców lub antyklerykalną nagonkę spod znaku błyskawicy. Problem w tym, że rodzice dzisiejszych nastolatków to absolwenci katechezy szkolnej i warto byłoby ich zapytać, czy z tej katechezy wynieśli wiarę w Pana Boga i Ewangelię. Warto też postawić sobie inne pytanie: czy każdy ksiądz musi być katechetą, skoro nie ma pedagogicznego talentu? Antyklerykalna nagonka nie jest przyczyną, ale skutkiem rozwarstwienia się społeczeństwa na skutek patriarchalnego zapatrzenia w tymczasowość.
Albo Synod, albo Irlandia
Wspomniany o. Maciej Zięba uważał, że Kościół w Polsce stoi przed alternatywą albo irlandyzacji, albo italianizacji, przy czym skłonny był postawić na ten drugi kierunek. Kościół jako dostojna matrona będzie ciągle miał jakieś miejsce i rolę do odegrania w społeczeństwie, ale nie będzie to miejsce ważne. Tymczasem stało się coś, czego nikt nie przewidział, a mianowicie pandemia COVID-19 przyniosła czas pustych kościołów – jak to określił w swojej nowej książce ks. Tomáš Halík. Oczywiście ta pustka została wymuszona, niemniej ten czas powinien zostać przez nas potraktowany jako okazja dana na przemyślenie naglących „wezwań papieża Franciszka do wewnętrznej reformy – nie tylko modernizacji struktur, ale też do radykalnego nawrócenia na Ewangelię”. Jeśli tego nie zrobimy, przestrzega Halík, nasze kościoły zostaną puste również po pandemii.
Od czego jednak zacząć na polskim poletku? Nadzieję dostrzegam w obrazie Kościoła słuchającego, przywołanym na ostatnim konsystorzu. Nie chodzi jednak o łaskawe zezwolenie pasterzy Kościoła, aby świeccy wypowiedzieli swoje opinie. Świeccy już się wypowiadają, jedni rozsądnie, drudzy gwałtownie. Jedni z perspektywy odpowiedzialności za słowo, drudzy z perspektywy przemocy. W grę wchodzi synod plenarny Kościoła w Polsce, gdzie pierwszym i podstawowym aktem byłby trudny akt wysłuchania wielu osób.
Trzeba zacząć od wysłuchania najpierw ofiar nadużyć seksualnych, aby zrozumieć, co znaczy cierpienie w tak intymnej sferze. Trzeba wysłuchać też kobiet, często ofiar przemocy domowej, oraz zakonnic pracujących czasem za jałmużnę na wielu parafiach. Powinna odbyć się sesja wysłuchania ludzi biednych i imigrantów, którym udało się wbrew wielu przeciwnościom losu znaleźć w Polsce schronienie. Wierzę, że trzeba wysłuchać i wsłuchać się w głos Żydów, aby zrozumieć, dlaczego kochają Polskę, mimo że tutaj doświadczyli wiele ciemności. Pomóc może wysłuchanie ludzi niewierzących, wykładowców uniwersyteckich, którzy wykładając filozofię czy etykę muszą niejednokrotnie wyjaśniać swoim katolickim studentom podstawy religii chrześcijańskiej, gdyż ci po 12 latach szkolnej katechezy nie znają podstawowych prawd wiary.
Takie wysłuchanie – a nawet bardziej: wsłuchanie się – może stworzyć szansę nauczenia się nowego języka umożliwiającego zrozumienie i porozumienie. Języka zupełnie innego od nowomowy, do jakiej znowu powracamy.
Potrzeba też w polskim Kościele, ale i w całym społeczeństwie, sensownego projektu leczenia ran wzajemnie sobie zadanych przez lata po śmierci Jana Pawła II. Nie uda się to jednak bez poważnego rachunku sumienia nie tylko biskupów, ale także prowincjałów, zakonników, zakonnic. Nie uda się to też bez zrozumienia pierwszego marzenia papieża Franciszka deklarującego w dniu swojego wyboru: „Pragnę Kościoła ubogiego dla ubogich”. Scenariusz irlandzki jest niestety bardzo możliwy i to wcale nie na zasadzie samospełniającego się proroctwa.
Moi koledzy księża, ale też świeccy komentatorzy życia kościelnego raczej sceptycznie oceniają postulat zwołania nowego ogólnopolskiego synodu. Tymczasem podczas spotkania 30 stycznia z katechetami i biskupami włoskiej organizacji katechetycznej Franciszek wezwał episkopat Włoch do odbycia właśnie ogólnonarodowego synodu. Podobnie przewodniczący episkopatu Malty abp Charles Scicluna zadeklarował konieczność powołania synodu odnowy w swoim kraju. A zatem, zanim zaczniemy nauczać – wysłuchajmy niesłuchanych. ©
Autor od 2012 r. jest prowincjałem augustianów w Polsce, doktorem teologii. W latach 2009-13 był chrześcijańskim współprzewodniczącym Polskiej Rady Chrześcijan i Żydów. Jest również konsultorem Rady KEP ds. Migracji. Od 2004 r. duszpasterz anglojęzycznych obcokrajowców w Warszawie.",O. WIESŁAW DAWIDOWSKI OSA,08.02.2021,https://www.tygodnikpowszechny.pl/kot-eliota-166438
7,MOJA I TWOJA NADZIEJA,"KS. ADAM BONIECKI: Dziś, bodaj po raz pierwszy, mówimy: nie ma nieważnych ludzi.","ANNA GOC: Jak przeżywasz pusty kościół?
KS. ADAM BONIECKI: Robi na mnie duże wrażenie. Ogołocona przestrzeń, puste ławki. Mówię „Pan z wami”, „przekażcie sobie znak pokoju”, błogosławię. Jakieś poruszenie przy drzwiach – jedyne, co mogę dostrzec. Troje ludzi stojących tak daleko, że nie widzę nawet ich twarzy. Mówię kazanie. Nie wiem, czy do kogoś trafia. A może ktoś oglądający mszę św. przez internet właśnie zakończył transmisję?
Spowiadałeś przed Wielkanocą?
Swój dyżur spowiednika miałem we wtorek. Dwie godziny, jak zawsze. Nikt nie przyszedł. Udało się chyba ludzi przekonać, że nie powinni ryzykować, zadziałały rządowe zakazy. Niektórzy przyjęli do wiadomości, że wystarczy żal doskonały za grzechy, żeby zostały odpuszczone. „Dobrze” – pomyślałem.
Ale w tym konfesjonale zaczęły mnie nachodzić też inne myśli: zmienił się nurt rzeki, jakaś jej odnoga umarła, ludzie przenieśli swoje domostwa na inne nadbrzeża, a my, księża, zostaliśmy w tym samym miejscu. Do tej pory czułem się jako ksiądz potrzebny. Wystarczył wirus, żebym przestał być potrzebny?
Zostałeś z tą myślą?
Nie, po chwili przyszła kolejna: skoro jeszcze dwa tygodnie temu byłem potrzebny, to pewnie i teraz jestem. Jedną z naszych mszy transmitowanych z bazyliki św. Floriana obejrzało prawie osiemset osób. Tylu w naszym kościele jeszcze nigdy nie było. Gdyby przyszli, nie zmieściliby się. Potem ktoś zadzwonił, podziękował, skomentował kazanie. Kazanie zawsze traktowałem jak wydarzenie międzyludzkie. Po tych świątecznych mszach odnalazłem w sobie umiejętność nawiązania kontaktu z ludźmi, którzy oglądają msze przed komputerami.
„Wpadał czasem do Krakowa i zdarzało się, że u mnie pomieszkiwał. Idąc rano do kuchni, widywałem go wówczas odprawiającego mszę: przy stole, na którym wieczorem stały kieliszki z winem i talerze makaronu, tylko dla siebie i dla Tego, którego obecność przywoływał” – wspominał Twoje msze w samotności Michał Okoński.
Modlitwa jest sprawą intymną, trudno o niej opowiadać. Ona się zmienia, na różnych etapach życia jest inna. Powiem o mojej mszy św., o tych zmianach zewnętrznych, ale w konsekwencji także zmianach w przeżywaniu jej przeze mnie.
Przez kilkadziesiąt lat zawsze przewodniczyłem liturgii. Wtedy poczucie wspólnoty eucharystycznej z obecnymi jest spontaniczne. Taka jest struktura tej liturgii. To ja zapraszam do modlitwy, ja pozdrawiam zgromadzonych: „Pan z wami”, oni mi odpowiadają „i z Duchem Twoim”, ja prowadzę ten liturgiczny dialog i na końcu ja ich błogosławię. Teraz to się zmieniło. Przez cały tydzień w naszym kościele zakonnym jestem w koncelebrze. Mój udział jest bardziej wewnętrzny niż zewnętrzny. Kilka tekstów Modlitwy Eucharystycznej odmawiamy chóralnie, razem. Poza tym stoję, siedzę, słucham, odpowiadam na wezwania głównego celebransa tam, gdzie w liturgicznym dialogu mają głos wierni. Bo liturgii przewodniczy jeden ksiądz. I tak dzień pod dniu, z wyjątkiem dni, w których przewodniczę liturgii, soboty i niedzieli.
Tej formy odprawiania mszy św. musiałem się nauczyć. Od „actio” do „contemplatio”. Dziś zdaję sobie sprawę, że przewodnicząc byłem i się czułem – bynajmniej do tego nie dążąc – w centrum uwagi. Koncelebrując jestem anonimowy, bliżej zgromadzonych w kościele ludzi. Znikam. Polubiłem ten sposób odprawiania. W moim odczuwaniu koncelebra jest bliska odprawianiu w samotności.
Te samotnie odprawiane msze św. zawsze były, i jeśli się zdarzają, to nadal są dla mnie silnym przeżyciem. W pustym pomieszczeniu, bez innych uczestników odczuwam wspólnotę z Kościołem, ze wszystkimi mszami, które na świecie się w tym momencie odprawiają. Nie jestem w centrum, bo jestem sam. Wtedy nie ma innego centrum poza Jezusem. Zbliżonym przeżyciem są dla mnie te msze św. w pustym czy prawie pustym kościele, w niewidzialnej łączności z tymi, którzy w swoich domach się łączą przez internet.
Samotność na domowej mszy jest dla wielu trudna. Jak sobie z nią radzić?
Często na takiej mszy św. spotykają się rodziny, przyjaciele, sąsiedzi. Oczywiście są i ludzie samotni w swojej domowej kwarantannie. Cóż, ja mam wprawę w samotności, więc trudno mi się tu mądrzyć. Ale z innymi ludźmi jesteśmy tylko do pewnego stopnia. Jest w nas taka strefa, w której zawsze jesteśmy samotni.
Powiedziałeś kiedyś, że starasz się ludzi ze sobą nie wiązać: „W tym punkcie im się przydałem, nasze drogi raz się przecięły, ale potem się rozchodzą. Wiem zresztą – mam nadzieję – że jeśli znów będę tym osobom potrzebny, to mnie znajdą”.
Nie mogę się spodziewać, że ktoś zawsze ze mną będzie. Pogodzenie się z własną samotnością sprawia, że przestaję się miotać: nikt mnie nie rozumie, nikt mnie nie kocha. I mogę się cieszyć, jeśli ktoś mnie trochę kocha, trochę rozumie. My też nie kochamy i nie rozumiemy wszystkich, którzy by tego od nas oczekiwali i tak, jakby chcieli…
Mówi się, że człowiek umiera w samotności. Ale nie tylko w umieraniu jesteśmy samotni. Przez całe życie uczymy się jednocześnie bycia z innymi i samotności. Są progi naszego wnętrza, których innym ludziom niełatwo przekroczyć. Granice, za które nie wpuszczamy nikogo. Ostatecznie, w najważniejszych momentach, nawet przy bliskości tych, których kochamy, jesteśmy samotni. Od tego nikt nie ucieknie.
Mówisz o tym z dużym spokojem.
Może dlatego, że trenowałem to przez całe życie. Decyzję o kapłaństwie podjąłem radośnie, z młodzieńczym entuzjazmem. Kilka lat potem, jako świeżo upieczony kapłan, pojechałem w góry z namiotem. Rozbiłem się z dala od ludzi. Zapadła noc. Pamiętam ją dobrze, bo całą noc szlochałem. Boleśnie dotarło do mnie, że nigdy nie będę miał rodziny, żony ani dzieci. Kiedy teraz patrzę na tamte chwile, moje reakcje wydają mi się dość prymitywne. Przecież wybierałem świadomie, miałem mnóstwo czasu, żeby się wycofać, jak niektórzy moi koledzy. Ten szloch, ten żal… to było dla mnie samego zaskoczenie. Uważałem się za człowieka zrównoważonego, a tu coś takiego. Ale wtedy to były prawdziwe emocje.
Więc to jest punkt wyjścia: pogodzić się z własną samotnością.
Podobnie jest w małżeństwie. Wybieram kogoś, wiążę jego życie z własnym i wzajemnie. Potem całe życie się uczę i bycia razem, i tej samotności: swojej i drugiego.
Dzisiaj obejmuję refleksją historie moich relacji z różnymi ludźmi. Skąd się one wzięły, co było energią, która je napędzała, dlaczego jedne okazały się trwałe, a inne – nie. Dzwonią do mnie teraz ludzie, z którymi czasem nie rozmawiałem od wielu lat. Ciekawe dlaczego teraz? Może w notesie wyszukują staruszków, a więc osoby z grupy szczególnego ryzyka, do których, póki żyją, warto zadzwonić? A może przeglądając książkę telefoniczną odkrywają osoby, z którymi dawno się nie słyszeli, a które kiedyś były dla nich ważne. Na czas, który teraz mamy, patrzę więc jak na warsztaty z samotności.
Drugie ważne doświadczenie jest takie, że jak pewnie większość z nas zaczynam doceniać rzeczy, które uważałem za normalne i oczywiste. Na przykład wyjazdy za granicę. Łatwość, z jaką można wyjechać, przeżywam za każdym razem jako coś niezwykłego. Pokolenie, które urodziło się po upadku komunizmu, nie ma tego doświadczenia, a ja przekraczając granicę zawsze się cieszę jak głupi, że to jest takie cudowne, że mogę pojechać, gdzie chcę.

Po mszy w jubileusz 75-lecia „Tygodnika”, z powodu epidemii odprawionej przy pustym kościele, ale transmitowanej w sieci. Bazylika św. Floriana, Kraków, 24 marca 2020 r. / GRAŻYNA MAKARA
Wielu ludziom zawala się świat, który znali. Tracą pracę, nie mają za co żyć, nie wiedzą, co robić. Być może szukają wsparcia, ale nie wiedzą, gdzie szukać, bo w podobnej sytuacji są inni.
Znam to uczucie. Byłem wtedy dzieckiem, ale dobrze pamiętam ten moment: tatę zabiera gestapo i zostaje zabity. Wkrótce potem tracimy cały majątek. Kończy się bezpieczny świat. Jest nas sześcioro: mama i piątka dzieci.
Jak się z takich sytuacji wychodzi?
Punktem wyjścia dla nas wtedy było realistyczne powiedzenie sobie: tamto się skończyło. Tamten sposób życia, tamte formy bezpieczeństwa i pracy, to jest rozdział zamknięty. Tego już nie ma. Ale życie trwa nadal. Moja mama miała nas, dzieci. To ją na pewno trzymało. Wiedziała, że nie można się oglądać wstecz. Dla mojej matki nie było problemem, że w rubryce „zawód” podawała: „robotnica”. Przez kilka lat dla jakiejś ­spółdzielni z siedzibą w Aninie szyła lalki wypchane trocinami, akompaniowała na zajęciach rytmiki w szkole, do której chodziły moje siostry. Nie żeby jej ktoś za to płacił, ale dzięki temu one mogły brać udział w zajęciach. Przez jakiś czas zajmowała się krową i kilkoma świniami, które ktoś wykradł z zarekwirowanego nam żywego inwentarza i nam dostarczył. Czegoś takiego nigdy wcześniej nie robiła, a wtedy, z całą swobodą, podejmowała te wyzwania. Bynajmniej nie czuła się tym poniżona czy zdeklasowana.
Powiedziałeś kiedyś, że tego, co ważne, nauczyłeś się od mamy.
Nauczyła nas wierzyć we własną wartość, która nie polega na tym, ile się ma na koncie bankowym, tylko na tym, kim się jest. Brać pracę, jaka jest. Nie boleć w kółko nad tym, co na nas spadło.
Uczyliśmy się też wtedy, czym jest solidarność rodzinna. Jak cudowna jest przyjazna dłoń, która nas wspiera w momencie katastrofy. Co to znaczy, że ktoś jest blisko. Pomagali nam siostra mamy i brat taty. Ludziom kompletnie samotnym jest dużo trudniej. Choć we wspólnocie, która nazywa siebie wspólnotą chrześcijańską, takich ludzi nie powinno być w ogóle. Wracając do pytania, odpowiem: trzeba się nauczyć z tym żyć. Przecież dziś już wiadomo, że obecna zaraza ma trwać jeszcze miesiące. „Trzeba z tym żyć” – powiedzieli Polacy w okresie zaborów, w okresie okupacji, w PRL. Żyć i nie dać się unicestwić jako społeczeństwo, zachować to, co jest w naszej tożsamości cenne.
Takich osób w patowych sytuacjach jest dużo, pisał o nich ostatnio w „Tygodniku” Przemysław Wilczyński. Ci już dotąd wykluczeni – mieszkańcy Domów Pomocy Społecznej, osoby w kryzysie bezdomności, ofiary przemocy domowej – teraz są wykluczeni jeszcze bardziej.
W skrajnych sytuacjach wychodzą na jaw wszystkie już istniejące mankamenty życia społecznego i organizacji społecznej.
Powiedzmy szczerze, DPS-y nie były oczkiem w głowie ani w czasach Polski Ludowej, ani po upadku komunizmu. Co można zrobić? Wydaje mi się, że tu słowa niewiele dadzą. Nie ma żadnych magicznych formułek, zaklęć, które by pomogły ludziom zepchniętym na margines. Ale nie można ich zostawić. To sytuacje, kiedy trzeba działać. Tak łatwo wszystko spycha się na państwo. Na poziomie lokalnych wspólnot powinno się myśleć o najsłabszych. Natychmiast tworzyć bezpieczne przestrzenie dla osób, które są ofiarami przemocy – a ona w czasie narodowej kwarantanny straszliwie przybrała na sile. Ofiary skazane na przebywanie non stop z oprawcami nie mogą wezwać pomocy, nie mają dokąd uciec. Może gdzieś taką bezpieczną przestrzenią może być plebania albo dom parafialny? Ci, którzy nimi zarządzają, mówią dużo o wspólnocie. A wspólnota wymaga tworzenia ratunkowych struktur.
W drodze do kościoła, którą ostatnio przemierzam samochodem, widzę bezdomnych. Siedzą na murkach, coraz bardziej smętni, milczący. Kiedyś to było niezwykle ożywione towarzystwo. W klasztorach, w których dostawali ciepły posiłek, dziś przygotowują dla nich suchy prowiant. Nie widziałem, by nosili maseczki i rękawiczki, żeby jeden od drugiego zachowywał dystans dwóch metrów. Niektórzy z nich, moi znajomi, gdzieś znikli. Może trafili na przymusową kwarantannę, może do szpitala, może są w więzieniu.
Przypomniało mi się jedno z kazań, które w Wigilię wygłosiłeś jako młody ksiądz w zakładzie specjalnym dla starszych ludzi. Po latach znalazłeś notatki z tego kazania: „Mówiłem, że dziś wszyscy dzielą się z bliskimi opłatkiem i że do nich też przyszedł Ktoś Bliski podzielić się Opłatkiem Swego Ciała. Teraz, kiedy to po latach odczytuję, jest mi wstyd. Czy można tak robić? Stanąć przed człowiekiem wściekle samotnym, uśmiechnąć się słodko i powiedzieć: myślisz, że jesteś samotny? Ależ skąd, przyszedł do Ciebie Pan Jezus”.
Są sytuacje, w których nie wiadomo, jak wesprzeć cierpiących ludzi. Weźmy tych samotnie chorujących w szpitalach zakaźnych. Teraz granicą dotarcia do nich jest telefon komórkowy. Zapewniamy o naszej pamięci, że myślami jesteśmy z nimi. Ale nie oszukujmy się: to tylko namiastka spotkania. A ilu nawet tego nie ma? Po prostu nikt do nich nie dzwoni.
Pocieszyć kogoś, kto jest zarażony. Nie móc się pożegnać z kimś, kto umiera. Dotąd jako kapłani mogliście towarzyszyć ludziom odchodzącym.
Teraz nie da się pocieszyć tak, jak byśmy chcieli. Trzeba się z tym pogodzić. Na pewno obecność, przyjazna, kochająca, jest pomocą. A udręka ludzi chorujących samotnie w odciętych szpitalach, odejścia ludzi bez możliwości pożegnania, zbiorowe pogrzeby – to sytuacje, w których jako księża nie zawsze wiemy, co robić. Nie mamy jeszcze podręcznych instrukcji działania. Możemy się modlić za żywych i umarłych.
Codziennie słyszymy komunikaty o liczbie zmarłych. Jeszcze się dają objąć wyobraźnią, jednak jest coś przejmującego w sprowadzaniu tych śmierci do liczb. Jakbyśmy mówili o inwentarzu. Jakby tylko to było ważne, czy liczba ofiar wzrasta, czy maleje. Wymienia się czasem wiek i choroby towarzyszące. A przecież ci ludzie ze swoimi chorobami towarzyszącymi pewnie mogliby żyć jeszcze długo. Okrutne jest to sprowadzanie człowieka do statystyki. Przecież to był czyjś ojciec, matka, zostali jego bliscy.
W jednym z ostatnich kazań mówiłeś o silnej potrzebie zmiany mentalności w Kościele.
Przez stulecia Kościół koncentrował się na budowaniu fasady. Byliśmy tym tak pochłonięci, że fasada stała się celem działalności księży. Tylko że ksiądz nie jest po to, żeby budować kościoły – budynki. Wywodzący się od Chrystusa Kościół w ogóle nie jest po to, żeby go budować. Kościół – budynek, jest po to, żeby gromadzić ludzi. Kościół, ten przez duże K, jest zbudowany z „żywych kamieni”.
Wytrenowaliśmy się w tej wierze, dla której jedyną właściwą przestrzenią jest kościół. Nieważne, czy przystępujemy do komunii, bo głęboko przeżywamy jej przyjęcie, czy dlatego, że jest druga rocznica śmierci babci, ale kiedy przyjmujemy ją w kościele, wierzymy, że przyjmujemy Chrystusa.
A teraz możemy spojrzeć na to, co dotąd robiliśmy. Ile wkładaliśmy wysiłku w to, żeby ludzie chodzili na niedzielne msze. Ile razy liczyliśmy rozdane komunie i na ich podstawie szacowaliśmy religijność Polaków. Na ogół nie informowaliśmy wiernych, że poniedziałek wielkanocny nie jest „świętem obowiązującym”. Chcieliśmy, żeby ludzie przyszli do kościoła, nieważne, czy z potrzeby serca, czy z obowiązku. Teraz zachęcamy, by w niedzielę włączyli telewizor z mszą, żałowali za grzechy w samotności, przyjęli duchową komunię. Ten czas może nam pomóc uświadomić sobie, że komunia sakramentalna jest w istocie komunią duchową i w ogóle bardziej docenić wymiar duchowy. Oczywiście bez wpadania w przesadę. Ojciec Oszajca napisał u nas niedawno: żebyśmy przenosząc msze do internetu nie stali się wirtualnym Kościołem.
Dotąd słyszeliśmy od księży, jak to wszystko jest ważne.
Można zadawać sobie pytania. Jeśli Eucharystia, przemiana chleba i wina w Ciało i Krew Chrystusa, jest działaniem Boga, to dlaczego ta sprawowana daleko od nas, w którą się włączamy duchowo, oglądając ją w telewizji, ma być mniej ważna od tej, w której uczestniczymy na miejscu, w kościele? Czy od Boga oddzielają nas ziemskie kilometry? Czy istotny jest zasięg głosu księdza, głośnika, a może miejsce w pierwszej ławce?
Dotąd ci, którzy przychodzili do kościoła na mszę, starali się na niej jakoś wytrzymać. Teraz, gdy ksiądz przemawia jak samozwańczy sędzia, jakby to on umarł na krzyżu za nasze grzechy, jednym kliknięciem można się przełączyć na innego kaznodzieję.
Obrzędowość, która zdominowała nasz katolicyzm, ma niewiele wspólnego z wiarą. Czy praktykujący katolik to ten, który chodzi co niedzielę do kościoła, co najmniej raz w roku przyjmuje komunię, wziął ślub i ochrzcił dzieci? Z Ewangelii wynika, że kryterium katolickości to pójście za Chrystusem, naśladowanie Chrystusa. Praktyki mają być w tym pomocą. Niestety, zaczęliśmy z nich korzystać w sposób magiczny.
Teraz się zrelatywizowały?
Tak to widzę. Nie musisz pędzić do kościoła – możesz uczestniczyć w mszy przy telewizorze. Nie musisz iść do spowiedzi – wzbudź w sobie żal za grzechy. Nie pędź do komunii – bo komunia to także pragnienie spotkania z Chrystusem. Jest Wielka Sobota – pobłogosław pokarmy w domu. Błogosławieństwo nie jest zastrzeżone dla księdza. Wszyscy możemy się nawzajem błogosławić, czyli prosić Boga, by swoją łaską i opieką objął tych, których błogosławimy.
Wydobywamy teraz stare tradycje chrześcijańskie. Przypominamy sobie, że zanim wybudowaliśmy świątynie, chrześcijanie spotykali się w mniejszych wspólnotach, często rodzinnych i przyjacielskich. Że być może te wspólnoty mogły na siebie bardziej liczyć. Były prawdziwsze? Możemy spytać: dlaczego gesty modlitewne w kościele przyjmujemy jako coś normalnego, a jak ktoś klęka do modlitwy w domu, to patrzymy na niego podejrzliwie? Traktujemy to jak spektakl?
Czas, w którym się znaleźliśmy, można więc potraktować jak kurację z klerykalizmu. Nagle się okazało, że ksiądz nie jest nam niezbędnie potrzebny do zbawienia. Co więcej, że niektórzy księża nie są nam do niczego potrzebni w sferze „posługi słowa” – jak się lubi nazywać to, co mówią. Bo po prostu nie mają nic do powiedzenia. Zastanawiam się nad tym doświadczeniem, krótkotrwałym jeszcze: co będzie, jak to się skończy?
Jakie masz intuicje?
Po upadku komunizmu, zwłaszcza w krajach, w których Kościół był ostro zwalczany i częściowo schodził do podziemia, obserwowałem tendencję, żeby w Kościele za wszelką cenę odbudować to, co było przedtem. Starano się odtwarzać stare struktury, na przykład wskrzeszano powstałą w latach międzywojennych Akcję Katolicką. Doświadczenie Kościoła w latach komunizmu okazało się zbyt męczące, trudne i niepewne. Kusiły stare, przedwojenne wzory, stare struktury, stary styl. Kiedy się udało je odtworzyć, poczuliśmy się w nich bezpieczni. Niestety, często okazywały się nieadekwatne do realnych potrzeb nowego czasu.
Nie wszystko trzeba odtworzyć. Nie zachęcam do tego, żeby udział w mszy był tylko przez platformy internetowe. Ale nie możemy zapomnieć, że jest i taka możliwość. Nie bójmy się uznać, że jest taka możliwość. Że wierni uciekną? A może dzięki temu doświadczeniu odkryją, czym jest wspólnota zgromadzona na Eucharystii? Może w tym dziele zniszczenia naszych religijnych nawyków zostaliśmy uwolnieni od jakichś rzeczy niepotrzebnych? Może zaczniemy kształtować nasze religijne przyzwyczajenia od nowa. Bardziej świadomie. Byle nie wchodzić w te same buty, sprzed zarazy, bo wszystko zmarnujemy. Ja nie wejdę.

Przy obrazie autorstwa Albina Talika – prezencie od „Tygodnika” na 85. urodziny. Październik 2019 r. / GRAŻYNA MAKARA
Nieraz obserwowałeś świat, który z dnia na dzień się zmienia. Z czym można porównać dzisiejsze doświadczenie?
Jeśli miałbym z czymkolwiek porównać obecną izolację, to tylko z tym, co przeżywaliśmy w czasie okupacji. Trudno mówić o podobieństwie, ale jest jakaś analogia. Wróg, który czyha na człowieka w każdej sytuacji. Straszliwa niepewność. Kontakty z innymi ludźmi zawsze zaprawione jakąś dozą niebezpieczeństwa. Podczas wojny byłem w końcu dzieckiem, ale i tak dobrze pamiętam opresję, która obejmowała całe życie. Niepewność, kiedy to się skończy i jaki nastąpi czas potem.
Ostatnio jeden z moich znajomych powiedział, że wychodząc z pracy jeszcze nigdy nie żegnał się ze wszystkimi tak jak teraz.
Mamy się ze sobą nie spotykać, nie wiadomo przez ile miesięcy. Pozostała namiastka spotkania przez Skype’a. To nie to samo, co spotkanie w realu.
Jak to było fantastycznie móc się z kimś umówić, spotkać, porozmawiać, zjeść coś razem. Wiedziałem, że mam ludzi zaprzyjaźnionych, że mogę wsiąść w samochód, pojechać na obrzeża Krakowa, gdzie mieszkają. Nawet jeśli nie robiliśmy tego często, zawsze wiedzieliśmy, że to możliwe.
Dla mnie to wszystko jest z czasem coraz trudniejsze. Uwierające. Zauważyłem, że w kilku grupach, w których łączymy się przez internet, trudno nam się na koniec spotkania rozłączyć.
Tak, też to zauważyłam.
Chce się ten moment bycia razem przedłużyć. Gada się o byle czym, żeby tylko pobyć jeszcze chwilę razem. Momenty, które rozczulają. Ostatnio jedna z osób z „Tygodnika” przyniosła mi kawę. Właściwie cały zapas kawy. Patrzę, a to moja ulubiona, którą można znaleźć tylko w kilku sklepach w Krakowie. To mnie wzruszyło i zawstydziło jednocześnie.
Nie boisz się o siebie?
Nie mam poczucia, że wisi nade mną miecz Damoklesa i że śmierć mnie dopadnie. Raczej czuję się tak, jakby to dotyczyło wszystkich, ale nie mnie. Nie ryzykuję niepotrzebnie, ale tym wszystkim opiekuńczym głosom, które mówią: „uważaj”, „nie wychodź”, odpowiadam: „nie przesadzajmy”.
Dziś wyszedłem po raz pierwszy w masce. Do sklepu, w godzinach dla staruszków, bardzo pilnowałem, żeby się w te godziny dokładnie wstrzelić. Jest taki odruch mijania ludzi na ulicy: jedni umykają pod ścianę, drudzy – na trawnik. Podzielamy ten sam strach przed bezsensowną śmiercią.
Karol Modzelewski mówił, że to, co myślimy o wolnych niedzielach, pokazało, co myślimy o solidarności. Myślisz, że z tego czasu wyjdziemy bardziej solidarni?
Są mądrzy ludzie, którzy obawiają się, że to nie jest możliwe. Doświadczenie uczy, że po końcu kryzysu na pierwszy plan nie wysuwają się ludzie najlepsi, najmądrzejsi, wrażliwi na los bliźniego, tylko ci, którzy chcą coś ugrać. Cyniczni gracze, kombinatorzy, którzy już teraz próbują zarobić, nawet na maseczkach.
Tadeusz Mazowiecki, ze swoją niesłychaną wrażliwością etyczną, przenikliwością moralną i aksjologiczną, nie miał szans w momentach przełomu. Do głosu dochodzili populiści, którzy pod werbalną przykrywką moralnych haseł, odwołując się do najmarniejszych instynktów, próbowali przejąć sytuację.
Zresztą od dawna byliśmy bombardowani informacjami o czekającym nas załamaniu klimatycznym i związanym z nim niebezpieczeństwie. WHO ostrzegała przed wirusem X. Lekceważyliśmy naukowców. Niby wszyscy wiedzieliśmy, że kilkudziesięciu oligarchów zgromadziło majątek taki jak połowa ludzkości, i co z tego? A teraz przychodzi wirus i zaczynamy się nad tym zastanawiać.
Przecież to nie jest ostatni wirus. I już się dowiedzieliśmy, że są siły, wobec których my – wspaniały rodzaj ludzki władający światem – jesteśmy bezradni. Ale kto potrafi zmusić ludzi, żeby z czegoś zrezygnowali, żeby się dzielili?
Uderzające jest dla mnie, że obecna sytuacja to jakby dopowiedzenie tego, o czym bez przerwy mówi papież Franciszek. Mogłoby się wydawać, że on jest monotematyczny, że mówi w kółko o niesprawiedliwościach świata, o naszej planecie, o klimacie, o zagrożeniach. Nagle się okazuje, że on ma rację.
Wczoraj oglądałam kilkuminutowe filmy z nowojorskich dzielnic. Codziennie o tej samej porze rozlegają się brawa dla lekarzy i personelu medycznego. Ulice są puste, ale hałas płynący z mieszkań przejmujący.
Niezwykła jest wdzięczność dla tych ludzi. Zapewnienie, że w tym, co robią, nie są osamotnieni. Może zmieni się nasz stosunek do pracowników ochrony zdrowia? Ludzie zaczynają sobie zdawać sprawę, że to nie są takie gadki szmatki, tylko że ci ludzie ryzykują dla nas życie. Tu się odkrywa piękno służby takiej jak ta medyczna.
Więc może wyjdziemy wrażliwsi?
Być może. Jest jedna nowość tej epidemii, w porównaniu z tymi historycznymi. Po raz pierwszy troszczymy się o jakiegoś starego Kowalskiego, który mieszka w DPS-ie. Piszemy o skandalu, jakim jest zostawienie takich miejsc samym sobie. Nawet jeśli nie potrafimy temu skandalowi zaradzić.
Dawniej się wołało: kara Boża, kto umarł, to umarł. Trudno. Zakładano zakony modlące się za ofiary epidemii. Tak zresztą powstali marianie. Albo się mówiło, że nade wszystko liczy się ekonomia. Francuzi w czasie epidemii hiszpanki zamknęli szkoły, ale nie zamknęli kawiarń, nie mówiąc o fabrykach. A dziś, bodaj po raz pierwszy, mówimy: nie ma nieważnych ludzi. Nawet jeśli czasem tylko mówimy, a niewiele robimy, to dowodzi, że posunęliśmy się naprzód w kulturze, że bardziej liczy się człowiek. Każdy. To daje nadzieję.
Czym dla Ciebie jest nadzieja?
Nadzieja w rozumieniu cnoty teologicznej odnosi się do zbawienia. Pan Bóg nas nie opuści w dążeniu do zbawienia, pomaga nam swoją łaską. Zbawia.
To ta chrześcijańska, o której ks. Tischner pisał, że ma pełnić funkcję demaskatorską wobec ziemskich. Ale ja chciałam spytać o nadzieje ziemskie.
Tak, myślenie, że epidemia wreszcie się kiedyś musi skończyć, daje jakąś nadzieję.
Spytałem kiedyś psychoterapeutkę, czy to nie jest przygnębiające, że wyciąga człowieka z jego chorobowych stanów, a on za chwilę zapada w nie znowu. Ona na to: wystarczy, że ten człowiek przespał spokojnie jedną noc, to już jest warte każdego wysiłku.
To nie jest nadzieja, że ktoś okaże się zbawicielem świata. Ale nadzieja na to, że będzie trochę jaśniej. Choćby miało być jaśniej tylko u jednego człowieka.
Trochę tak jak z nagłą awarią elektryczności. Można narzekać na ciemność. Ale też można zapalić świecę i postawić ją na klatce schodowej. Całych schodów nie oświetlimy, ale będzie trochę jaśniej. I do tego chyba sprowadza się ta przyziemna nadzieja. Żeby było jaśniej.
Wiara w sens dobra.
Nawet jeśli nie w szybkie jego zwycięstwo. Powiedziałbym, że wcale nie muszę mieć wiary w zwycięstwo dobra nad złem. Choć księdzu pewnie wypadałoby powiedzieć inaczej. ©℗","KS. ADAM BONIECKI, ANNA GOC",20.04.2020,https://www.tygodnikpowszechny.pl/moja-i-twoja-nadzieja-163133
8,BÓG UCHRONI NAS PRZED ZARAZĄ,"Wolność religijna w USA to rzecz święta. Nawet w dobie epidemii, która zbiera tu wyjątkowo śmiertelne żniwo.","Tony Spell, pastor ewangelicznego megakościoła Life Tabernacle w Central w Luizjanie, zmienia zdjęcie profilowe na Facebooku. Na kiepskiej jakości fotografii widać stojących ciasno obok siebie wiernych. Nikt nie ma maseczki ochronnej ani rękawiczek. Pod zdjęciem – które, jak sugeruje Spell, zrobiono podczas mszy w Niedzielę Wielkanocną – można przeczytać skrajne komentarze. Jedni zarzucają pastorowi lekkomyślność i narażanie życia ludzi. Drudzy bronią go, twierdząc, że jak nikt inny „stawia czoło szatanowi”. Jeszcze inni piszą, że to zwykła prowokacja, bo zdjęcie zrobiono kilka miesięcy temu.
Równie skrajne emocje wywołało nagranie z mszy w kościele Life Tabernacle, które w Wielkanoc transmitowała na Facebooku lokalna gazeta „Central City News”. Na wideo widać, jak Tony Spell żartuje z reguł społecznego dystansowania się i mówi, że władze nie powinny mieszać się w to, czy ktoś w dobie epidemii chce chodzić do kościoła.
Chrześcijanin nie boi się śmierci
Jak podaje ta lokalna gazeta, Niedzielę Wielkanocną w kościele Life Tabernacle świętowało około 1,1 tys. osób. Wierni byli zgromadzeni w siedmiu budynkach, gdzie oglądali transmisję nabożeństwa na żywo. W kościele, w którym przemawiał Tony Spell, przebywało około 250 osób. To pięć razy więcej, niż zezwalają stanowe restrykcje dotyczące zgromadzeń w czasach epidemii. Kontrowersyjny pastor od kilku tygodni łamie przepisy, choć był już dwa razy aresztowany (za łamanie zakazu zgromadzeń powyżej 50 osób i napaść na mężczyznę protestującego pod jego kościołem). Pastora nie powstrzymał nawet nakaz aresztu domowego. W niedzielę 26 kwietnia Spell przyjechał do kościoła i poprowadził nabożeństwo dla ponad 100 osób.
Kontrowersyjny kaznodzieja z uporem powtarza, że przed prowadzeniem nabożeństw nie powstrzyma go „ani szatan, ani wirus”. Twierdzi zresztą, że „Bóg ochroni wiernych przed zakażeniem”, a „prawdziwy chrześcijanin bardziej od śmierci boi się życia ze strachu”. Obowiązujący w Luizjanie do połowy maja nakaz pozostania w domu nazywa wręcz „tyranią”, a objętych restrykcjami mieszkańców – „więźniami”. Jak przekonywał w wywiadzie dla internetowego tabloidu TMZ.com, „jedyną ostoją” dla wiernych jest „przyjście do Domu Bożego, gdzie mogą pomodlić się jak wolni ludzie”.
CZYTAJ TAKŻE: Kościół wobec epidemii >>>
Retoryka Tony’ego Spella zaczęła przynosić tragiczne skutki. Tuż po Wielkanocy Harold Orillion, 78-letni członek kościoła Life Tabernacle, zmarł na ­COVID-19. Choć trudno stwierdzić, gdzie mężczyzna się zaraził, lokalne media podają, że regularnie uczestniczył w nabożeństwach sprawowanych przez pastora. Niedługo po śmierci 78-latka do szpitala trafił też zarażony koronawirusem prawnik Tony’ego Spella – Jeffrey Wittenbrink.
Sterylny kościół
Nie tylko pastor z Luizjany budzi w dobie epidemii kontrowersje. Amerykańskie media rozpisywały się m.in. o Rodneyu Howardzie-Browne’ie, pastorze z ewangelicznego megakościoła The River at Tampa Bay na Florydzie. Podobnie jak Spell, mężczyzna odprawiał nabożeństwa dla setek wiernych pomimo obowiązującego lokalnego nakazu pozostania w domu. Howard-Browne bronił się przed krytyką twierdząc, że jego kościół „to najbardziej sterylny budynek w Ameryce”. Przekonywał wręcz, że budynek wyposażony jest w „specjalne urządzenia”, które zabijają wirusy… Mężczyzna zrezygnował z publicznych liturgii, gdy pod koniec marca został aresztowany, a jego kościół stracił polisę ubezpieczeniową. Zwolniony za kaucją Howard-Browne ogranicza się do transmisji nabożeństw przez internet.
W Stanach głośno było też o pastorze Jonie Duncanie z kościoła ewangelicznego Cross Culture Christian Center w Lodi w Kalifornii. Mężczyzna zrezygnował z publicznego odprawiania liturgii w Niedzielę Palmową tylko dlatego, że wynajmujący mu salę właściciel budynku wymienił zamki w drzwiach. Przy wejściu na pastora czekała lokalna policja, która już wcześniej ostrzegała go przed łamaniem lokalnego i stanowego zakazu zgromadzeń.
Oburzony interwencją Duncan złożył sądowy pozew przeciwko gubernatorowi Kalifornii oraz władzom hrabstwa San Joa­quin, na terenie którego działa kościół. Jak twierdzi pastor, obowiązujące w czasach epidemii przepisy naruszają pierwszą poprawkę do konstytucji USA, która zabrania ograniczania wolności religijnej.
Pozew przeciwko kalifornijskim władzom złożyło też trzech pastorów z południowej Kalifornii. Jak argumentowali w pozwie, „skoro – z zachowaniem środków ostrożności – Kalifornijczycy mogą iść do supermarketu, sklepu z marihuaną czy alkoholem, powinni też mieć możliwość praktykowania swojej religii”. Kalifornijskim pastorom było dość po tym, jak jeden z nich – Dean Moffatt z Church Unlimited w Indio – dostał 1000 dolarów mandatu za publiczne odprawianie liturgii w Niedzielę Palmową.
Nerwy puściły też trzem pastorom z hrabstwa Harris w Teksasie, którzy zaskarżyli decyzję lokalnego sądu zezwalającego wówczas tylko na transmisję nabożeństw przez internet. Zdaniem pastorów wierni mają prawo do „pokojowego zrzeszania się”, a w czasach epidemii udział w publicznej liturgii w kościele powinno się uznać za „niezbędny”.
Spory partyjne
O granice wolności religijnej w czasach zarazy spierają się też Demokraci i Republikanie. Przed świętami wielkanocnymi Ameryka śledziła batalię w Kansas, gdzie gubernator Laura Kelly zakazała uroczystości religijnych powyżej 10 osób. Nowe przepisy szybko zablokowali jednak Republikanie z parlamentu stanowego, twierdząc, że to „zamach na wolność religijną”. Przewodnicząca senatu stanowego Susan Wagle zasugerowała wręcz, że „zamykanie kościołów w trakcie Wielkiego Tygodnia” jest atakiem na chrześcijan. Należąca do Partii Demokratycznej gubernator nie dała jednak za wygraną i zaskarżyła decyzję parlamentu do stanowego Sądu Najwyższego. Ten przyznał jej rację i tuż przed Niedzielą Wielkanocną restrykcje weszły w życie. Ale to nie koniec sagi, bo nowe przepisy natychmiast zaskarżyło dwóch pastorów Kościoła baptystycznego. Sędzia federalny z Wichita co najmniej do początku maja wstrzymał stanowe restrykcje.
Przed świętami zawrzało też w Kentucky. Osobom, które poszły do kościoła w Niedzielę Wielkanocną, gubernator stanu Andy Beshear nakazał 14-dniową kwarantannę. Demokratę skrytykowali pochodzący z Kentucky republikańscy członkowie Senatu USA – Mitch McConnell i Rand Paul, a także stanowy prokurator generalny Daniel Cameron.
Partii Republikańskiej udało się dopiąć swego w Wisconsin. Pod wpływem nacisków gubernator Tony Evers zezwolił na odprawianie mszy wielkanocnych na kościelnych parkingach. Konserwatyści z Wisconsin przeforsowali też organizację prawyborów. Choć ze względu na epidemię gubernator stanu przeniósł je z kwietnia na czerwiec, Republikanie zaskarżyli jego decyzję w stanowym Sądzie Najwyższym. Głosowanie ostatecznie odbyło się, a całą Amerykę obiegły zdjęcia ludzi tłoczących się w długich kolejkach do lokali wyborczych.
Wielkanoc Donalda Trumpa
Spór o uroczystości religijne toczy się także w Partii Republikańskiej. W połowie kwietnia media rozpisywały się o liście do prezydenta USA, który wystosowali kongresmeni Andy Biggs i Jody Hice należący do klubu wolności religijnej w Izbie Reprezentantów. Jak przekonywali, w imię zagwarantowanej przez konstytucję wolności „każdy Amerykanin może decydować, czy chce podjąć ryzyko związane z udziałem w uroczystości religijnej”. Według nich każdy kościół, który stosuje środki bezpieczeństwa – jak zachowanie odpowiedniej odległości między wiernymi – powinien być otwarty. Jak przekonują, w dobie epidemii udział w liturgii nie jest „bardziej ryzykowny niż robienie zakupów w sklepie”. Kongresmeni skrytykowali też wprowadzenie w Kentucky kwarantanny dla uczestników wielkanocnych nabożeństw. Według nich tego rodzaju ograniczenia „nie powinny mieć miejsca w Ameryce”.
Odmienne stanowisko przed Wielkanocą zajął Biały Dom. Donald Trump, który dąży teraz do szybkiego odmrożenia gospodarki (16 kwietnia przedstawił trzystopniowy plan poluzowywania restrykcji), jeszcze w Wielki Piątek promował udział w nabożeństwach online. Na konferencji prasowej w Białym Domu mówił, że w Niedzielę Wielkanocną będzie oglądał transmisję nabożeństwa z kościoła First Baptist w Dallas.
Do ograniczenia udziału w uroczystościach religijnych powyżej 10 osób nawoływał też wiceprezydent Mike Pence. Polityk mówił, że razem z żoną będzie oglądał transmisję liturgii wielkanocnej w domowym salonie. W rozmowie z chrześcijańską telewizją CBN News zdradził, że po modlitwie spotka się z dziećmi przez Skype’a i zje z nimi wielkanocny brunch.
Jednocześnie zaraz po świętach Departament Sprawiedliwości wydał oświadczenie w obronie Kościoła baptystycznego w Greenville w stanie Missisipi. Za udział w liturgii na kościelnym parkingu wierni dostali mandaty w wysokości 500 dolarów. Jak argumentował w oświadczeniu prokurator generalny William Barr: „nawet w tak wyjątkowych okolicznościach, gdy ze względu na epidemię wprowadzane są tymczasowe restrykcje, pierwsza poprawka do konstytucji zabrania dyskryminacji wobec wiernych i instytucji religijnych”. A jego zdaniem baptyści z Greenville padli ofiarą dyskryminacji, bo mandatów nie dostają np. klienci restauracji drive-in (na ich teren też wjeżdża się samochodem).
Pastor na dachu
Ciągłe odwoływanie się do konstytucji USA nie ułatwia walki z epidemią. Jak podaje CNN, w 12 spośród 39 stanów nakazy pozostania w domu i ograniczenia dotyczące zgromadzeń nie objęły uroczystości religijnych. Tak jest np. w stanie Michigan, jednym z głównych ognisk epidemii. Choć obowiązuje tam zakaz zgromadzeń powyżej 50 osób, łamiące przepisy Kościoły i związki wyznaniowe nie są za to karane. Powołując się na rozdział Kościoła od państwa gubernator Gretchen Whitmer powiedziała, że władze nie mogą pociągać do odpowiedzialności grup religijnych.
Republikański gubernator Florydy Ron DeSantis mówił zaś, że „rząd nie ma prawa do zamykania kościołów”. Wprowadzając 1 kwietnia nakaz pozostania w domach, polityk zwolnił z restrykcji kościoły, choć kilka dni wcześniej aresztowano wspomnianego pastora Rodneya Howarda-Browne’a. DeSantis zadbał o wolność religijną podwójnie, bo zniósł też obowiązujące w niektórych hrabstwach restrykcje dotyczące uroczystości religijnych. Zmiany dotknęły m.in. hrabstwo Hillsborough, gdzie aresztowano pastora Howarda-Browne’a.
Nawet jeśli w niektórych stanach kościoły zostały zwolnione z restrykcji, większość i tak ograniczyła się do transmisji nabożeństw i mszy przez internet lub organizowania liturgii dla „zmotoryzowanych”. Serwis CNN pisał o kościele Cross Community w Karolinie Południowej, który obchody Niedzieli Wielkanocnej zorganizował w kinie samochodowym. Wierni siedzieli w swoich autach i słuchali w radiu transmisji liturgii. Na podobny pomysł wpadł pastor First Baptist Church w Plaistow w stanie New Hampshire, który poprowadził nabożeństwo z dachu kościoła.
Rozwaga przede wszystkim
Pod koniec kwietnia mszę na kościelnym parkingu odprawił Peter Baldacchino, biskup katolickiej diecezji Las Cruces w stanie Nowy Meksyk. Jako pierwszy katolicki duchowny w USA zniósł zakaz publicznego odprawiania liturgii (w odpowiedzi na epidemię amerykańskie diecezje zamknęły bowiem kościoły i ograniczyły się do transmisji online).
Wraz z poluzowywaniem restrykcji w kolejnych stanach niektórzy biskupi katoliccy decydują się na powrót do normalności. Wznowienie publicznych liturgii zapowiedział bp Robert Coerver z diecezji Lubbock w Teksasie. W reakcji na zniesienie restrykcji przez władze Montany dwie diecezje, Great Falls-Billings i Helena, wznowiły odprawianie mszy w kościołach. Biskup Austin Vetter z diecezji Helena podszedł do tej kwestii ostrożnie – przywrócił publiczną liturgię tylko w niektórych parafiach, i to pod warunkiem zachowania środków ostrożności. Biskup zaznacza, że parafianie szczególnie narażeni na powikłania z powodu COVID-19 – rodziny z dziećmi, starsi i schorowani – „nie powinni czuć się zobligowani do udziału we mszy”.
Ostatnia msza
Jak podaje serwis Bloomberga, do powstania co najmniej 11 ognisk epidemii przyczyniły się uroczystości religijne m.in. w kościołach w Alabamie, Arkansas, Kalifornii czy Illinois. To, jak kościół może stać się niekiedy wylęgarnią koronawirusa, pokazuje przykład kalifornijskiego Bethany Slavic Church. Według danych władz hrabstwa Sacramento, na terenie którego znajduje się kościół, u co najmniej 71 członków zgromadzenia stwierdzono zakażenie. Choć pod wpływem krytyki władze Bethany Slavic Church ograniczyły się do odprawiania nabożeństw online, kalifornijska prasa donosi, że wierni dalej spotykają się na modlitwach w domach.
O tym, czym w czasach zarazy może się skończyć modlitwa w przepełnionym kościele, przypomina historia pastora Geralda O. Glenna ze stanu Wirginia. Duchowny wbrew zaleceniom władz stanowych organizował nabożeństwa dla kilkudziesięciu osób. Odgrażał się, że się nie podda, dopóki „nie trafi do więzienia lub szpitala”. Koronawirus pokrzyżował mu plany szybciej, niż się spodziewał. 66-letni pastor zmarł z powodu COVID-19 tuż przed Wielkanocą. Jego śmierć ogłoszono podczas liturgii w Niedzielę Wielkanocną. Tym razem transmitowano ją przez internet. ©
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>",MARTA ZDZIEBORSKA,11.05.2020,https://www.tygodnikpowszechny.pl/bog-uchroni-nas-przed-zaraza-163307
9,"JUŻ OD ŚRODY 22 KWIETNIA PODWÓJNE WYDANIE „TYGODNIKA POWSZECHNEGO” NA MAJÓWKĘ, A W NIM:",Moja i twoja nadzieja – ks. Adam Boniecki w rozmowie z Anną Goc,"oraz
Natura przez okno, okno natury | Krowy napiszą naszą historię | Kwarantanna więcej kosztuje kobiety | Polityka w służbie folwarku | Podglądaj ptaki bez ryzyka mandatu | Epidemie, które zmieniały Kościół Świat kontra wirus | Uleczy nas Czułość | O czym śpiewa ocean | Jak założyć własny rezerwat",,13.04.2020,https://www.tygodnikpowszechny.pl/juz-od-srody-22-kwietnia-podwojne-wydanie-tygodnika-powszechnego-na-majowke-a-w-nim-163038
10,IDZIE GROŹNE,"Prof. BOGDAN DE BARBARO, psychiatra i psychoterapeuta: Czuję się jak pasażer pojazdu, który pędzi bez hamulców. Ale nigdy nie jest tak, że nie mogę nic. Świeczka pod siedzibą sądu to też sposób uczestnictwa w czymś dobrym.","Michał Kuźmiński, Marcin Żyła: Zadamy najbanalniejsze dziennikarskie pytanie: co Pan czuł? Tamtej nocy, kiedy Jarosław Kaczyński krzyczał w Sejmie o „mordach zdradzieckich” i „kanaliach”...
Bogdan de Barbaro: Smutek, wstyd, lęk, momentami wściekłość. Łapałem się na tym, że coś mnie przełączało z trybu „obywatel” do trybu „terapeuta” lub nawet „psychiatra”. O dwóch ostatnich, niestety, nie powinienem mówić.
Chcemy porozmawiać o tym, jak wrogość przenosi się z Sejmu i dotyka nas wszystkich...
Nie wszystkich. Połowa uprawnionych nie chodzi w Polsce na wybory. Słyszę często: „ja się w politykę nie mieszam, to brudna sprawa” albo „nie znam się na tym”. Milcząca większość odmawia udziału w państwie. Wycofana, nie kibicuje żadnej ze stron. To usuwa nas z Europy tak samo jak pozbawienie sądów niezależności. Albo i bardziej.
Zgadzam się z Andrzejem Celińskim, że pewien rodzaj mentalnego czy etycznego wygodnictwa sprawia, iż, owszem, nagłaśniane są pojedynki w Sejmie, niektórzy skandują hasła na demonstracjach po jednej czy drugiej stronie – ale przecież jest to niewielka mniejszość. Większość Polaków woli się nie angażować! Możemy tego nie zauważać, bo według nas w Polsce dzieje się dziś coś tak ważnego. I sądzimy, że tym, co jest fundamentalne dla naszego wspólnego losu, nie da się nie emocjonować. A mnie przejmuje, jak wielu Polaków pozostaje w iluzji, że ich polityka nie dotyczy.
To wygodnictwo czy przekonanie, że i tak nie ma się na nic wpływu?
Według mnie to wygoda zabezpieczająca samopoczucie. Bo ci, którzy się angażują, ponoszą emocjonalne koszty. A kiedy się odcinamy od świata, kosztów nie ponosimy. Choć merytorycznie postawa „zostawmy politykę politykom” to nonsens, gdyż nawet jeśli ja zostawię politykę, to ona nie zostawi mnie.
Zamach na sądy – czytaj i udostępniaj specjalny, bezpłatny serwis „Tygodnika Powszechnego” >>>
Więc skąd ten izolacjonizm?
Działa tu zasada przyjemności. Każdy woli, żeby go „nie bolało”. Bierze się to również z konformizmu, z obojętności, wyparcia i zaprzeczenia, racjonalizacji swojego wycofania tym, że „przecież nie jestem politykiem”, „nie rozumiem”, „wart Pac pałaca” itd.
Powinniśmy jednak mieć jeszcze wyobraźnię. Zdawać sobie sprawę, jak dramatyczny wpływ dzisiejsze wydarzenia będą miały na naszą przyszłość. To kwestia wiedzy, odwagi myślenia i podobnych przymiotów, których jedni mają więcej, drudzy mniej. Czyż nie jest dziwne, że np. rolnicy, którzy straciliby najwięcej, gdyby przestały do nas płynąć dotacje z UE, są bierni?
Przez ostatnie dni na ulice wychodziły dziesiątki tysięcy ludzi. Może z naszą obywatelskością nie jest tak źle?
Wychodzą dziesiątki tysięcy, ale problem dotyczy milionów. Milionów obywateli, którzy siedzą w domach i nie angażują się w to, co dotyczy każdego. Mam poczucie zawodu. A jednocześnie są powody, by rosła w nas nadzieja. Może właśnie te dwa weta prezydenta to znak, że mamy dobrą moc.
Gdzie się kończy spór, a zaczyna przemoc?
To działa tak samo jak w rodzinie. Najpierw konflikt polega zwykle na oskarżaniu się nawzajem o to, kto jest winien. Mąż mówi, że to wszystko przez żonę, żona – że przez męża. W terapii proponuje się im założenie, że wina nie jest po żadnej ze stron, lecz że działa sprzężenie zwrotne. Jeśli mąż jest zbyt rzadko w domu, żona ma o to pretensje; kiedy żona ma pretensje, on coraz mniej chce być w domu. Nazywamy to myśleniem cyrkularnym.
Nadchodzi jednak moment, kiedy mąż uderza żonę. Ona płacze, ten płacz go irytuje, więc bije coraz mocniej. Tego nie da się już wytłumaczyć myśleniem cyrkularnym. To za mało. Trzeba powiedzieć: „stop”. Nie wolno legitymizować przemocy, która jest przestępstwem.
Stawiam sobie to pytanie odnośnie do sytuacji w Polsce. Jak długo można ją wyjaśniać sprzężeniem? Weźmy np. awanturę w sejmowej Komisji Sprawiedliwości i Praw Człowieka. Jedna telewizja pokazuje, jak zaczepiają posłowie PiS, druga pokazuje – jak zaczepia opozycja. Obserwator z Marsa nie wiedziałby, po czyjej stronie jest wina, zobaczyłby wyłącznie szarpaninę. Ale jeśli weźmie się pod uwagę, że jedna strona łamie konstytucję, a druga bardziej lub mniej udolnie stara się jej bronić, zobaczymy, że tego się nie da zredukować do tańca cyrkularnego.
Na początku oburzałem się na PiS. Potem pomyślałem, że problemem nie jest ta partia, lecz właśnie owo sprzężenie, które pogrąża nas w agresji, nienawiści, bezradności, depresji i lęku. Teraz jednak mam poczucie, że mamy już do czynienia z przemocą i wiarołomstwem PiS wobec konstytucji. I od tego momentu analiza sprzężeń zwrotnych przestaje wyjaśniać sytuację.
Co można teraz zrobić?
Istnieją pewne optymistyczne przesłanki, jak chociażby tysiące osób protestujących przeciw łamaniu konstytucji czy dwa weta prezydenta. Ale pamiętajmy, że to nie tylko gra polityczna. W Sejmie Kaczyński niczego na trybunie nie udawał. Krzyczał szczerze. A potem o posłach opozycji mówił, że „oni wszyscy będą siedzieć”. Taka jest rzeczywista wizja faktycznego przywódcy Polski.
Następnego dnia tak tłumaczył: „Nie miałem innego wyjścia, to był imperatyw moralny”.
Jeśli pod taką wizją znajduje się imperatyw moralny, to tym gorzej dla Polski.
I tu oczywiście pojawia się we mnie pokusa interpretacji. Można się domyślać, co się dzieje w umyśle Jarosława Kaczyńskiego, lecz nie mam prawa o tym mówić, ponieważ jestem psychiatrą i psychoterapeutą. W naszym środowisku – zwłaszcza w USA po wyborze Trumpa – toczy się dyskusja o tym, co nam, psychiatrom, wolno w przestrzeni publicznej. Ja uważam, że nie mamy prawa nieproszeni przez osobę, której to dotyczy, stawiać diagnoz ani interpretować czyjegoś zachowania.
Polityk może po czymś takim zrobić krok wstecz?
Zależy, na ile rządzą nim doraźne emocje czy głębokie resentymenty, a na ile zadaje sobie pytanie, jakie będą dalsze skutki jego postępowania i „co po mnie zostanie”. Wygląda jednak na to, że są profesje i są sytuacje, kiedy rzeczywistość dostarcza takiej porcji adrenaliny, iż blokuje refleksyjność. Jeśli za wypowiedź o „zdradzieckich mordach” i „kanaliach” Jarosław Kaczyński dostaje w Sejmie owację na stojąco od współpracowników, to nie będzie miał powodu postawić znaku zapytania przy swoim zachowaniu. On otrzymuje tak silne emocjonalne nagrody i otacza się takimi ludźmi, że każdy na jego miejscu nabrałby przekonania, iż jest na najwłaściwszej drodze.
Grozę poczułem również wtedy, gdy patrzyłem na twarz premier Beaty Szydło podczas jej wystąpienia oraz na to, jak potem została wycałowana przez posła Kaczyńskiego. To kolejny przykład na funkcjonowanie kar i nagród w tej grupie. On nie tylko pocałował ją na swój „szarmancki sposób” w rękę, to była także radosna serdeczność i dodatkowe pocałunki. Można było dostrzec, że ich władzę wzmacnia silna psychologiczna więź utrudniająca głębszą refleksyjność. Idzie groźne.
Agresja będzie narastać?
Tak. Przy czym ludzie w stanie agresji będą święcie przekonani, że mają rację. Prawdopodobnie będą uznawać, że znajdują się w stanie słusznego gniewu. Że bronią Polski – przed kastą, esbekami, złodziejami, łotrami, zdrajcami, Brukselą czy organizatorami zamachu smoleńskiego. Wyobraźnia osaczona emocjami potrafi wiele. Jestem gotów przyjąć, że przynajmniej część tych ludzi wierzy w to, co głosi. A jeśli wierzy w to także osoba odpowiadająca za polską policję, to sytuacja jest poważna.
Czy przekroczyliśmy granicę, po przejściu której już nie ma powrotu?
Czuję się jak pasażer pojazdu, który pędzi bez hamulców. Tym pojazdem nie jest ta czy inna partia, lecz nasza wściekłość. W rodzinie zaczyna się od kłótni, ale jeśli silniejszy się nie opanuje, to w końcu uderzy. To, co się działo w Sejmie, zdjęcia i ­filmy z ostatnich nocy – będzie w przyszłości materiałem poglądowym dla tych, którzy się będą uczyć o mechanizmach przemocy społecznej. Jaka z tych „obrad” płynie lekcja? Gdy ktoś cię zaczepi, uderz. Gdy uderzy, oddaj mocniej. Jeśli zaczniemy się bić, każdy, w swoim przekonaniu trafnie, powie: ,,to nie ja zacząłem”.
Mówi Pan o przemocy na ulicach?
Także. A w Sejmie widać było to jak w soczewce. Oglądaliśmy bezpośrednią transmisję z chocholego tańca. On był jednak konsekwencją poprzednich wydarzeń. Pamiętam moment, kiedy politycy PiS-u nie tylko nie skrytykowali kiboli, ale wręcz przeformułowali ich pozytywnie: jako patriotów. Już wtedy de facto zalegalizowano wrogość.
Wielu czuje bezradność wobec tej eskalacji agresji. To groźne poczucie?
Bardzo niebezpieczne. To przeciwieństwo poczucia sprawczości. Świadomość, że mam wpływ na swoje życie, jest jednym z dwóch najważniejszych – obok sieci społecznej – czynników zdrowia psychicznego, a nawet fizycznego. Uznając, że jestem bezradny, jeszcze bardziej siebie degraduję. Jest to degradacja nie tylko obywatelska, lecz także emocjonalna, psychiczna. Poczucie bezradności jest dziś groźniejsze niż w PRL-u. Bo wtedy mogliśmy myśleć: jest źle, bo jesteśmy pod sowieckim butem. Teraz już nie mamy tego wyjaśnienia i mamy w Polsce tyle, na ile zasługujemy.
Jak się bronić przed bezradnością?
Niedawno znalazłem taką myśl u Marka Aureliusza: „Jeżeli widzisz, że złe rzeczy dzieją się dookoła, to znajdź dla siebie jakąś dobrą cząstkę działania”. Chodzi o to, żeby nie odwracać się od rzeczywistości, zachować poczucie sprawczości, nie stawiać sobie celów nieetycznych, które również będą nas frustrować. Dlatego ważne, aby określić, na co mogę mieć wpływ. Nigdy nie jest tak, że nie mogę nic. Zawsze można znaleźć dla siebie jakieś zadanie, którego realizacja da mi prawo myśleć, że uczestniczę w czymś dobrym i sensownym. Może to być świeczka zapalona pod Pałacem Prezydenckim lub siedzibą sądu. Rozmowa z sąsiadem, który powtarza, że go polityka nie interesuje. Bo bierność i społeczna izolacja są po prostu niezdrowe.
Bezradność powoduje frustrację, a na nią reaguje się agresją. Czy grozi ona też uczestnikom demonstracji, jeśli poczują, że nie przynoszą one efektu?
Agresja albo depresja, która jest agresją do wewnątrz. Szczęśliwie może tu pomóc drugi z czynników zdrowia psychicznego – pozostawanie w sieci społecznej. Poczucie, że nie jest się samemu, daje satysfakcję i chroni przed depresją. Znamy wzruszenie towarzyszące wspólnemu śpiewaniu „Mazurka Dąbrowskiego”, skandowanym okrzykom czy oklaskom. Jesteśmy razem!
Wreszcie, trzeba sobie zadawać pytanie: co ja na to? Jaką najmądrzejszą, najdojrzalszą osobistą odpowiedź znajduję w sobie w obliczu tego, co się dzieje? I nie chodzi w niej o to, co zrobić, żebym natychmiast wygrywał. Powinienem szukać własnej, mądrej, etycznej, społecznie użytecznej odpowiedzi. Takiej, która zwiększy ilość dobra na świecie. A ja będę miał poczucie, że nie kapituluję, lecz w zacnej sprawie uczestniczę.
Gdyby mógł Pan naprawić Polskę, od czego by Pan zaczął?
Jak w tym opowiadaniu Mrożka pt. „Podanie”, które zaczyna się od słów: „Proszę uprzejmie o oddanie mi władzy nad światem”? Zaprosiłbym dwóch kompetentnych terapeutów grupowych oraz liderów ugrupowań politycznych i społecznych. Nawiasem mówiąc, to nie taki całkiem absurd. W czasie jednej z rund negocjacji izraelsko-palestyńskich obie delegacje spotykały się pod opieką psychoterapeutów. Zanim się dogadały, miały się poznać.
Nad czym pracowaliby psycho­terapeuci z polskimi politykami?
Nad zmianą w duszy i psychice liderów. Najpierw pomogliby im zrozumieć swoje emocje, a potem uczyli takiego wypowiadania się, żeby nie niszczyć drugiego, dostrzegać to, co wspólne. Tego, nawiasem mówiąc, powinna się teraz uczyć opozycja: że nasze zbiory przekonań, mimo wszystko, mają części wspólne. I że celem takich negocjacji nie ma być zniszczenie znienawidzonego wroga, lecz wypracowanie projektu społecznie korzystnego.
Natomiast terapia z opozycyjnymi politykami za punkt wyjścia miałaby pytanie, ile z własnych ambicji są gotowi oddać na rzecz sprawy. A potem być może byłby potrzebny coach, który pomógłby politykom docenić energię tych, którzy od wielu dni gromadzą się na ulicach i placach Polski, oraz dotrzeć do milczących, biernych, pogubionych. Gdyby to się działo, w znacznym stopniu przybyłoby mi optymizmu.
Rolę mediatora mógłby grać Kościół?
Gdyby tylko była w polskim Kościele taka moc, gdyby jego liderzy byli gotowi poświęcić płynące z sojuszu z władzą przywileje... Dla wielu byłby to piękny scenariusz. Biskupi na pewno by na tym nie stracili, a politycy mogliby wyjść z twarzą. Głos Kościoła uratowałby też sam Kościół. Wielką ulgą byłoby dla mnie zerwanie przymierza tronu z ołtarzem. Nie musiałbym się wstydzić za księży, którzy z ambony namawiają do niechrześcijaństwa, być może nawet tego nie zauważając.
Ale zasadnicze pytanie brzmi: czy jest w ogóle miejsce na negocjacje? Czy kompromis jest możliwy do uzyskania rozmową? Jeśli nie, grozi nam – jak to się eufemistycznie nazywa – „kryterium uliczne”.
Kryterium uliczne realizuje się na razie w pokojowych demonstracjach. Czy one mogły wpłynąć na decyzję prezydenta o wecie?
Weto wiele zmienia, dodaje optymizmu. Demonstracje być może dotarły do emocji i umysłu prezydenta. To dowód na to, że tego rodzaju akcje są nie tylko ekspresją uczuć, ale mają sens polityczny oraz wpływ na rzeczywistość. To również cenna lekcja dla nas, dla obywateli, że nie jesteśmy skazani na rządy monopartyjne. Weto prezydenta – niezależnie od tego, co będzie dalej – jest znakiem tego, że głos ludzi gromadzących się w całej Polsce ma moc. I to jest piękne.
Nie wiem, czy dusza „Adriana” ustąpiła już na rzecz „Andrzeja”. Ale weto to znak niebanalny. Większość z nas nie wierzyła, że prezydent się ocknie i wróci do swego imienia, przecież dramatycznie zagrożonego. Trzymam kciuki za „Andrzeja”. Swoją drogą, jest frapujące, co działo się w jego umyśle, gdy wyglądał przez okno, widział tłum ze świeczkami…
Właśnie: co się może dziać w głowach polityków, gdy tłum staje pod ich oknami, jak to było też pod Senatem?
Tak samo, jak wiwatujący tłum stanowi ogromną nagrodę i impuls dla osobistego narcyzmu, tak samo tłum wrogi i krzyczący wywoła wściekłość i wezwanie halabardników.
A pokojowy sprzeciw?
Jest szansa, że daje to do myślenia.
Jak to działa w drugą stronę? Co czuje tłum, gdy w oknie staje polityk? Jedną z głównych emocji jest dzisiaj gniew...
I nie wykluczam, że jest to także gniew destrukcyjny. Bo są „różne gniewy”: na jednym biegunie jest tzw. słuszny gniew, dalej złość, agresja, wściekłość, zawiść i wrogość – a granice między nimi są płynne. To, które uczucie przeważy, będzie zależało np. od mojego życiorysu i systemu wartości, od tego, czy bił mnie ojciec albo czy mi dziś smakowała kolacja. I od bardzo wielu innych okoliczności.
Jednak sytuacja, w której tkwimy, charakteryzuje się tym, że zachęca bardziej do reaktywności niż refleksyjności. Gdy ktoś mnie szarpie, a ja nie odpowiadam szarpnięciem, będzie mnie szarpał jeszcze mocniej, bo uzna mnie za słabego. Pojawia się tu kluczowe pytanie, na które od wieków szukają odpowiedzi filozofowie: jak nie zareagować złem na zło i wygrać? Albo przynajmniej nie dać się zabić? Gdy ktoś chce zniszczyć mój dom albo zgwałcić żonę, jak mogę temu zapobiec, żeby nie dać się zatruć toksynie zła?
Potrzebujemy Komisji Prawdy i Pojednania, jak w RPA?
Takie komisje powołują zwycięzcy. Ale à propos sprawczości: Nelson Mandela spędził 27 lat w więzieniu, z czego 18 lat w celi dwa na dwa i pół metra, z matą ze słomy. Codziennie dwóch strażników – jeden przed nim, drugi za nim – prowadziło go wąskim korytarzem. A on przez te kilkanaście sekund szedł bardzo powoli, wymuszając na strażnikach dostosowanie się do jego tempa. Te kilkanaście sekund dawało mu poczucie sprawczości. Dlatego po wyjściu z więzienia nie czuł się ofiarą.
Da się wrócić do języka niewykluczającego? Wychodzącego z założenia, że Polska jest wspólna?
Znowu marzenia... Ale marzyłbym nie o kraju, w którym wszyscy są zgodni i się kochają, lecz o takim, w którym walka polityczna nie jest ufundowana na wrogości, resentymencie i mściwości. Gdzie mógłbym wybierać między propozycjami, programami społecznymi, systemami wartości. Wtedy, jako obywatel, rozwijałbym się mentalnie, uczuciowo i etycznie, między tymi propozycjami szukając programu dla siebie. Tylko że do tego potrzebni byliby liderzy, którzy najpierw upuściliby z siebie wściekłość, a potem wdrożyliby w swoich partiach sztukę rywalizacji opartej nie na niszczeniu, lecz na konkurencji.
Tymczasem często sięgamy po takie wyzwiska, jak „wariaci”, „szaleńcy”.
To symptomatyczne, bo pokazuje, jak silna jest stygmatyzacja przy pomocy słów psychiatrycznych. Gdy mówimy: „to histeria”, deprecjonujemy czyjeś uczucia. Wysyłamy kogoś do specjalisty, sugerując, że nie jest zdrowy na umyśle. To taka banalna, pseudointelektualna, bardzo mocno ­raniąca inwektywa. Obraża chorych i cierpiących.
Co z pragnieniem zemsty? Z jednej strony słyszymy: „zamordowaliście mi brata”. A druga strona fantazjuje o tym, jak to będzie, gdy oni wszyscy staną przed Trybunałem Stanu...
Tak działa ta zaraza, ten wirus wściekłości i wrogości. Jest złośliwy, potrafi zarażać. Załóżmy, że PiS przegrywa najbliższe wybory – jak wtedy zachowają się zwycięzcy? Jak uniknąć roli mściciela? Czy rzeczownikowi „prawo” i rzeczownikowi „sprawiedliwość” da się przywrócić sens pierwotny? Używając medycznej metafory: czy potrafię założyć taką maskę przeciwwirusową, żeby nie zarazić się zbliżając do osoby zarażonej? Zło pokonać bez zarażania się złem.
Jesteśmy wszyscy głęboko poranieni, tak głęboko, że choćby się te rany zaszyło albo zabliźniły się same, to jednak zostanie ślad. Niechbyśmy umieli z tego wyciągnąć sensowne wnioski. ©℗
Prof. BOGDAN DE BARBARO jest psychiatrą i psychoterapeutą, kierownikiem Katedry Psychiatrii Collegium Medicum Uniwersytetu Jagiellońskiego.
CZYTAJ TAKŻE:
Dariusz Kosiński: Wybuch Kaczyńskiego nie zaszkodzi mu w oczach zwolenników. Ważniejsza dla Polski jest więź tych, którzy protestują na ulicach naszych miast – nie przeciwko prezesowi, tylko za wolnością.
Rafał Matyja: PiS nie ma projektu ustrojowego. Chce się odegrać na przeciwnikach, podporządkować sobie wszystkie organy państwa poprzez wymianę kadr i uruchomić socjotechnikę, która trwale zdyskredytuje elity III RP.
Klaus Bachmann: Niezamierzone skutki nowelizacji ustaw o KRS, SN i sądach powszechnych są dalekosiężne. I mogą skończyć się opuszczeniem Unii Europejskiej.
Ks. Adam Boniecki: Trzeba śpiewać o wolności.","MICHAŁ KUŹMIŃSKI, MARCIN ŻYŁA, BOGDAN DE BARBARO",25.07.2017,https://www.tygodnikpowszechny.pl/idzie-grozne-149169
11,KOŚCIÓŁ POSTAWIONY POD ŚCIANĄ,"W zbiorowym przeświadczeniu utrwala się równanie, że Kościół to Radio Maryja, Radio Maryja to PiS, PiS to Jarosław Kaczyński. Ergo: Kościół to Jarosław Kaczyński. Wkrótce przyjdzie za to słono zapłacić.","Klanowa Rzeczpospolita troglodytów” – to słowa arcybiskupa Józefa Życińskiego sprzed kilku lat. Diagnoza wciąż aktualna, choroba przybiera na sile. Plemienna logika Kalego toczy życie partyjne nad Wisłą właściwie od początku, czyli od przełomu 1989 r. Kłopot w tym, że z czasem przeniosła się na media. Zanim poseł otworzy usta, i tak z reguły wiadomo, co powie. Zanim przeczytamy komentarz, i tak się na ogół domyślamy, co dziennikarz napisał.
Politycy zainfekowali media spojrzeniem na świat w kategoriach my–oni, swoi–obcy, nasi–wasi. Co gorsza, obie strony przypominają niewiernych partnerów, którzy raz po raz zarażają się nową przypadłością: dziennikarze zakazili polityków wirusem tabloidyzacji. Życie publiczne zmieniło się w nieustający karnawał blogowego i telewizyjnego populizmu. Trwa zażarty wyścig, czyja głupota przez kilkadziesiąt minut przetrwa jako one-liner na internetowym portalu albo na pasku w całodobowym kanale informacyjnym.
Ale w Polsce jest jeszcze trzecia instytucja, która trzyma rząd dusz i umie kształtować zbiorową wyobraźnię. To Kościół, któremu zbyt bliskie kontakty z politykami nieraz już groziły zakażeniem. Szczerze mówiąc, wirus znów zaatakował. Silniejszy i odporniejszy niż kiedykolwiek.
SAMOLOT PRZYBITY DO KRZYŻA
Nie trzeba badań laboratoryjnych, żeby określić, kiedy i gdzie nastąpiła infekcja. Na Krakowskim Przedmieściu, latem 2010 r. To wtedy polityka wessała religię i wiarę niczym czarna dziura, a Kościół znalazł się w ogniu medialnych wojen.
Trudno się było spodziewać czegoś innego. Akcja pod krzyżem, który nazwano substytutem pomnika i uczyniono narzędziem w walce o zmartwychwstanie projektu IV RP, musiała wywołać reakcję. W wielotysięcznym kontrmarszu młodych, zwołanych w internecie przez Dominika Tarasa, upatrywać należy prapoczątków antyklerykalnego Ruchu Palikota. To na Krakowskim Przedmieściu obalano tabu, które – szczególnie pod koniec pontyfikatu Jana Pawła II – nie pozwalało medialnemu mainstreamowi Kościoła ostro krytykować, o szyderstwach nie wspominając.
W minionych miesiącach byliśmy świadkami wydarzeń dziwnych, szokujących albo absurdalnych. Obok figur Zmartwychwstałego w wielkopiątkowych grobach zobaczyliśmy szczątki samolotów, na co jeden z tygodników odpowiedział okładką z przybitym do krzyża Tu-154. Okładki stanowiły zresztą broń niezwykle popularną. Oglądaliśmy już ikonę przedstawiającą Matkę Bożą z wąsami i brodą, która w obecności św. Józefa trzyma na rękach czarnego kota. Poza tym dowiedzieliśmy się, że w Polsce są talibowie, którzy walczą z dziećmi (z probówki). Była też męczennica wolności słowa, czyli Doda ukoronowana cierniem.
Niczym zombie powróciła idea sprzed lat kilkunastu, że katolik głosuje na katolika, mason na masona, a Żyd na Żyda. Teraz można usłyszeć, że prawdziwy uczeń Jezusa nie może głosować na bezbożną Platformę i farbowanego lisa „Komoruskiego”. Z czasem sytuacja jeszcze się skomplikowała, bo dziś jedyną przepustką do Królestwa Niebieskiego stało się podobno poparcie dla miejsca Telewizji Trwam na cyfrowym multipleksie. Z ust niektórych biskupów można się dowiedzieć, że nie żyjemy w demokratycznym kraju.
Z kolei główny obrońca mniejszości seksualnych pisze o ministrze sprawiedliwości per „katolicka ciota” – i trudno w tym przypadku ocenić, na ile obraził wierzących, a na ile nieopatrznie ujawnił, jak pogardliwy i cyniczny stosunek ma do części swego elektoratu.
Jak fatalnie polityka zapętliła się z Kościołem, można dostrzec na przykładzie „Marszu w obronie wolnych mediów”, który 29 września z błogosławieństwem Radia Maryja, Telewizji Trwam i „Naszego Dziennika” odbędzie się w Warszawie. Okazuje się bowiem, że chodzi już nie tylko o cyfrowy multipleks. Jak głoszą wezwania, demonstrować powinien każdy, kto ma dość „antyrodzinnej polityki rządu, rozrostu biurokracji, nepotyzmu w spółkach skarbu państwa, katastrofalnego zadłużenia, wzrostu podatków, likwidowania gospodarki, walki z chrześcijaństwem”, a nawet – jak mówi się na antenie Radia Maryja – działalności parabanków i piramid finansowych.
Pytanie: ze stanowiskiem jakich partii zbieżne są hasła marszu? Jacy politycy będą demonstrować ramię w ramię z duchownymi? Co z tym wszystkim ma wspólnego Jezus z Nazaretu, który dziwnym trafem nie zajmował się montowaniem antyrzymskiego powstania albo reformą systemu podatkowego Judei i Galilei?
Dalsze przykłady z obu stron barykady można by mnożyć, co nie zmienia faktu, że sytuacja nie jest wcale zabawna. Jest tragiczna. I to z trzech powodów.
DWA WYBUCHY W EPISKOPACIE
Powód pierwszy: politycy, bez względu na opcję, nie są sojusznikiem lojalnym – wykorzystają i porzucą. Mrzonką jest przekonanie, że w parlamencie zasiada albo zasiądzie partia szczerze chrześcijańska. Nieprzekonanych zapraszam na rozmowę z Markiem Jurkiem. Nota bene chadecja z reguły przynosi Kościołowi większą szkodę niż pożytek. Zamiast pokładać nadzieję w politycznych grach, trzeba po prostu kształtować sumienia.
Pod tym względem Kościół odebrał w ostatnich tygodniach gorzką lekcję. Otóż w podpisanym przez patriarchę Moskwy i Wszechrusi oraz przewodniczącego Episkopatu „Wspólnym przesłaniu do narodów Polski i Rosji” nie ma absolutnie nic, co chociażby o milimetr wyrastałoby poza ewangeliczny imperatyw pojednania. Dokument jest utrzymany w stylistyce apelu do konkretnych wiernych, którzy sobie nawzajem powinni wybaczać i prosić o wybaczenie. Wątpliwości historyczne pozostawiono do rozstrzygnięcia historykom, kulturę – twórcom, działalność społeczną – organizacjom pozarządowym, politykę – politykom.
Kościół katolicki zrobił to, co do Kościoła należało. Ba – zrobił to, co przesądza, że może nazywać się Jezusowym.
A jednak katolicko-prawosławne przesłanie sprowokowało ostry sprzeciw polityków PiS i prawicowych publicystów. Sytuację zaogniły jeszcze słowa abp. Michalika. Pytany o zarzuty, że Putin ma krew na rękach, metropolita przemyski odpowiedział: „Żeby o kimkolwiek, największym nawet wrogu, powiedzieć tak mocne słowa, trzeba znać fakty, mieć pewność. Tymczasem tej pewności nie ma. Dlatego ci, którzy posługują się takimi teoriami i hasłami, robią sobie i tragedii smoleńskiej największą szkodę”. I dodał: „Można mieć postulaty, żądać powołania takich czy innych międzynarodowych komisji i dochodzeń, ale dopóki nie przyniosą one efektów, nie wolno używać zbyt mocnych słów, bo w ten sposób robi się krzywdę prawdzie i w niewłaściwą stronę ukierunkowuje się ból osób oraz myślenie całego społeczeństwa. Trzeba też pamiętać, że w katastrofie smoleńskiej nie zginęli przedstawiciele jednego tylko nurtu politycznego, ale różnych środowisk. Pamięć ofiar Katynia chcieli uczcić wszyscy. W tej sprawie trzeba lać oliwę na wzburzone morze, nie zaś dolewać ją do ognia”.
Choć w gruncie rzeczy wypowiedź przewodniczącego Episkopatu sensacyjna nie jest, wydaje się wręcz wyważona, bo przecież pozostawia prawicy wygodną furtkę dzięki wzmiance o żądaniu międzynarodowego śledztwa – arcybiskup i tak popełnił grzech ciężki. Naruszył smoleński dogmat o zamachu i dwóch wybuchach. Czarno na białym wyszło, że w tym układzie religia miała służyć polityce. Nigdy na odwrót.
Ale deklaracja abp. Michalika stała się medialnym przebojem także z innego powodu – większość komentatorów głównego nurtu wyrażała zaskoczenie, że przewodniczący Episkopatu w ogóle mógł powiedzieć coś sprzecznego z interesem obozu smoleńskiego. Tu dochodzimy do drugiego niebezpieczeństwa.
RAZTINGER RATZINGEREM...
Otóż w zbiorowym przeświadczeniu utrwala się równanie, że Kościół to Radio Maryja, Radio Maryja to Prawo i Sprawiedliwość, Prawo i Sprawiedliwość to Jarosław Kaczyński. Ergo: Kościół to Jarosław Kaczyński. Tymczasem utożsamianie wspólnoty wierzących z jakimkolwiek politykiem, a zwłaszcza już z takim, który wiosną notował w rankingu nieufności 54 proc. i budzi niechęć, zwłaszcza wśród młodych – przynieść musi skutki opłakane. Już wkrótce przyjdzie za to słono zapłacić. Po demokratycznym i wolnorynkowym przełomie Kościół w Polsce wprawdzie nie dał się złamać laicyzacji, ale sam pracuje na opustoszałe świątynie.
Uprzedzając polemistów: nie chodzi o zniszczenie środowiska skupionego wokół Radia Maryja. Nie ulega wątpliwości, że ludzie z takim spojrzeniem na świat i Kościół jeszcze długo będą mieli w naszym kraju silną reprezentację – zarówno wśród duchownych, jak i świeckich. Idzie jedynie o zachowanie katolickiego pluralizmu, zwłaszcza w przypadku publicznego wizerunku Kościoła, i zdrowego dystansu wobec polityki. Niestety, niektórzy pasterze znowu dali się nabrać wilkom w owczych skórach.
Trzeci powód do niepokoju: radykalizm katolicki nie tylko wzmacnia radykalizm antykatolicki, bo wahadło wychylone w jedną stronę musi odbić w przeciwną. Radykalizm zniechęca również tych, co mieszczą się między skrajnościami. Czyli większość.
Poszukając analogii do sytuacji nad Wisłą, wspomniany już abp Życiński odwoływał się do doświadczeń z Korsyki, gdzie odprawiał Mszę. Na twarzach uczestników malowało się znudzenie, a jedyną pieśnią, jaką znali, był korsykański hymn. Potem okazało się, że w większości należą do lóż masońskich. Zaskoczony arcybiskup zapytał, jaki sens ma łączenie działalności w masonerii z udziałem w liturgii, skoro według deklaracji kard. Josepha Ratzingera z 1983 r. członkowie lóż zaciągają karę ekskomuniki. W odpowiedzi usłyszał: „Ratzinger Ratzingerem, ale nikt z nas nie będzie taki głupi, żeby tuż przed wyborami do samorządu narażał się proboszczowi, nie przychodząc do kościoła”.
Życiński komentował: „Zrozumiałem wtedy mechanizmy lęku. Proboszczów straszy się masonami, przypisując tym ostatnim niemal nieograniczone możliwości działania. Z kolei masoni, zapewne nie tylko na Korsyce, boją się proboszczów. Ostatecznie pętla się zamyka. W tym systemie można dowolnie długo dzielić lęki i tropić wroga”.
Ale polska specyfika jeszcze pogarsza sytuację, bo rodzima polityka to przede wszystkim złe emocje, gra na niskich instynktach. Zetknięcie z nią, usiłowanie zadzierzgnięcia chociażby chwilowego sojuszu, zagrażać musi samemu sednu chrześcijańskiego przesłania. Zamiast głosić Dobrą Nowinę, zaczynamy głosić złą, wymierzoną w politycznych czy światopoglądowych wrogów. Taki Kościół nie jest powszechny ani miłujący.
Nie odmawiam zwolennikom TV Trwam demokratycznego prawa do protestów – w sądzie, w internecie czy na ulicach. Ale mało kto wie, że obok listów protestacyjnych Krajowa Rada Radiofonii i Telewizji otrzymała również wysłane w kopertach kupy. Dosłownie: kał.
Może warto się opamiętać.
MIĘDZY OKOPAMI
Krakowskie Przedmieście było też początkiem arcypolskiego szantażu, którego przejawem była niedawna dyskusja po odejściu Szymona Hołowni z „Newsweeka”. Tomasza Lis – przypominam – oświadczył, że woli „ajatollaha Terlikowskiego niż tych załganych, pseudoliberalnych, pseudodoktrynalnych, dwie piersi ssących, liberalnych katolików”. Dodał, że „w czasach ostrych podziałów i ostrej walki bycie pomiędzy i pośrodku częściej niż znakiem racjonalizmu jest znakiem asekuranctwa i oportunizmu”.
Jego słowa pobrzmiewały marksistowską maksymą, że w miarę budowy społeczeństwa socjalistycznego walka klas się zaostrza. Ale żądanie ślepego posłuszeństwa w wojnie między dwiema Polskami ma źródło w sporze o krzyż przed Pałacem Prezydenckim. W tamtych dniach nie sympatyzowałem z samozwańczymi obrońcami Polski i Kościoła, którzy zlekceważyli decyzję metropolity warszawskiego o przeniesieniu krzyża do kościoła św. Anny, a strażników miejskich wyzywali od gestapo. Na pewno nie byłem też po stronie tych, co zaczepiali starsze kobiety, sikali na znicze albo demonstrowali pod hasłem: „Precz z krzyżami, na stos z moherami”.
Czy dzisiejsza Polska to nie jest kraj dla ludzi środka, np. tych, o których na łamach „Tygodnika” pisał przed dwoma tygodniami o. Maciej Zięba – katolików pragnących godzić ortodoksję z odczytywaniem znaków czasu? Ludzi odmawiających trwania w oblężonych twierdzach i odpierających jednocześnie prymitywne ataki na Kościół? Wygląda na to, że nie: tych ludzi stawia się pod ścianą i szantażuje z obu stron.
Obóz smoleński każe wybierać: albo jesteście prawdziwymi Polakami i katolikami – albo heretykami, Targowicą, lemingami, w najlepszym razie: pożytecznymi idiotami. Z kolei obóz postępu stawia przed alternatywą: albo jesteście ludźmi oświeconymi, albo ciemnogrodem i oszołomami.
Nie wiem, ilu jest tych, którzy w wojnie ludu smoleńskiego z lewakami, załganego Tuska z podstępnym Kaczafim, ślepego mesjanizmu z bezideową technokracją nie ulegli szantażowi. Zamiast wybrać bezpieczne schronienie w jednym z okopów, brną przez ziemię niczyją, zdając się na własne sumienie i rozum. Doświadczenie socjologii podpowiada, że powinniśmy stanowić większość. Tyle że to większość niezbyt głośna, o ile nie po prostu milcząca. Przyszła pora, by to zmienić. Bycie pomiędzy nie oznacza asekuranctwa i nijakości. Nie dajmy sobie wmówić, że myślenie samodzielne, a nie plemienne, jest równoznaczne ze zdradą wartości. Akurat zresztą w nadwiślańskim Bantustanie zaczyna ono wymagać odwagi, a już na pewno nieco grubszej skóry.
MISJA CZY PODBÓJ
Karę piekielnego potępienia wyobrażam sobie czasem jako wiekuisty obowiązek czytania kolejnych artykułów o śmierci Kościoła otwartego. Ta dziedzina publicystyki, koszmarnie łatwa do uprawiania i niestrawna do czytania, doczekała się w Polsce kilkunastu lat tradycji i legionu autorów. Jeżeli jednak z tych tekstów odsączy się wszystko, co klanowe, czyli ideologię, przytyki ad personam i osobiste niechęci – okaże się, że autorzy powinni adresować swe polemiki do pewnego Cieśli z Nazaretu. Bo Kościół, który chce iść za Jezusem i Ewangelią, musi być otwarty.
To nie jest kwestia sympatii czy antypatii wobec Tischnera, Życińskiego, Pieronka lub Bonieckiego. Tu nie chodzi o personalia, do czego w Polsce wszystko usiłuje się zawsze sprowadzić, ale o najgłębszy fundament wspólnoty, która uważa się za powołaną przez Boga jedynego i prawdziwego.
Ani czas, ani miejsce, aby zajmować się definiowaniem Kościoła otwartego vel ewangelicznego. To temat na osobną, zresztą potrzebną debatę. Chciałbym jedynie przywołać dwie jego charakterystyczne cechy, które odnoszą się do rozpalających Polskę sporów.
A zatem chodzi o wspólnotę ludzi, którzy serio traktują całą Ewangelię, a nie tylko fragmenty mile katolików łechcące. Jeżeli bowiem uznajemy Pismo za słowo żywe, czyli zawsze aktualne, trudno nie czytać opowieści o faryzeuszach i uczonych w Piśmie jako ostrzeżenia dla instytucji religijnych wszystkich czasów. Także dla Kościoła. Pytanie podniesione ostatnio przez „Newsweek” na kanwie sporu Szymon Hołownia kontra ks. Wojciech Lemański, kto, co i jak może mówić o grzechach polskich księży, już dawno doczekało się odpowiedzi w świetle Ewangelii. Otóż może każdy, wszystko i bez owijania w bawełnę – o ile mówi prawdę, nie manipuluje faktami, bierze pod uwagę godność bliźniego i działa w dobrym celu. A to z kolei ocenić potrafi człowiek, który samodzielnie i dojrzale posługuje się rozumem i sumieniem. Między tępym atakiem na Kościół a niedopuszczaniem jakichkolwiek krytyk rozciąga się naprawdę olbrzymia przestrzeń etyki i sensu.
Druga sprawa dotyczy sporów, na ile prawo świeckie uwzględniać ma chrześcijańskie nauczanie. Kościół otwarty wcale nie milczy, ale uczestniczy w publicznych sporach, starając się – co istotne – przekonać innych rozsądnymi argumentami. To jeden z ważnych wymiarów ewangelizowania świata. Jak jednak trafnie zauważył Hołownia, katolicy muszą uważać, aby misja nie pomieszała się im z podbojem. Jednocześnie Kościół ewangeliczny nie absolutyzuje znaczenia ustaw uchwalanych przez parlament. Historia uczy, że przy najlepszych kodeksach czynić można najstraszniejsze zło, a najgorsze przepisy nie pozbawiają człowieka możliwości czynienia największego dobra. Dlatego też całe nauczanie Jezusa i Apostołów skupia się na prymacie miłości nad literą prawa, świeckiego czy religijnego, a nie odwrotnie.
Zbliża się 50. rocznica Soboru Watykańskiego II. Powtarzam: nie wiem, ilu jest tych, którzy widzą własne miejsce w Kościele otwartym. Ale na pewno nie wolno ulegać szantażowi i milczeć, wybierając się na wewnętrzną emigrację. Może warto się usłyszeć i policzyć?",MAREK ZAJĄC,20.08.2012,https://www.tygodnikpowszechny.pl/kosciol-postawiony-pod-sciana-16905
12,PANDEMIA COVID-19 [SERWIS SPECJALNY],"Rzetelne informacje i komentarze, analizy i korespondencje w aktualizowanym serwisie specjalnym. Dowiedz się więcej na powszech.net/serwis-koronawirus","CZYTAJ WIĘCEJ: 
AKTUALIZOWANY SERWIS SPECJALNY O KORONAWIRUSIE I COVID-19 >>>

Przygotowywanie restauracji i kawiarni do otwarcia, Warszawa, 18 maja 2020 r. / PIOTR MOLECKI / EAST NEWS
EKSPERYMENT NA POLAKACH
Resort zdrowia nie udziela odpowiedzi na pytanie, czy możemy się czuć bezpiecznie. Rządowe komunikaty i decyzje na to by wskazywały. Statystyki zachorowań już nie.

Badania na obecność koronawirusa wykonywane górnikom z kopalń, w których wykryto ogniska choroby, Gliwice, 8 maja 2020 r. / Fot. GRZEGORZ CELEJEWSKI / AGENCJA GAZETA
Z MASKĄ NA BRODZIE
Polska polityka zdrowotna to od lat gaszenie pożarów – co podczas epidemii widać jak w soczewce na Śląsku.

Galeria handlowa Bonarka, Kraków, 7 maja 2020 r. / BEATA ZAWRZEL / NURPHOTO / GETTY IMAGES
W RĘKAWICZKACH TO JUŻ NIE TO SAMO
Centra handlowe będą jedną z ofiar głębokiej korekty, którą pandemia wymusza na gospodarce. Pogłoski o śmierci samej konsumpcji wydają się jednak przesadzone.

ALVARO CALVO / GETTY IMAGES
SIOSTRY ŚNIĄ O SIEROCTWIE
Nakaz wojewody i pięć dób w zakażonej placówce, która została bez medycznej pomocy. Pielęgniarka opowiada o kulisach swojej pracy.
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>

Rzym, 29 kwietnia 2020 r. / VINCENZO PINTO / AFP / EAST NEWS
PIERWSZE KROKI W CHMURACH
FRANCESCO M. CATALUCCIO z Mediolanu: Poluzowano ograniczenia. Wolno spotykać się z tymi, z którymi łączy nas „utrwalona więź”.

Pracownicy służby zdrowia w szpitalu Severo Ochoa w Leganes niedaleko Madrytu. Hiszpania, 10 kwietnia 2020 r. / PIERRE-PHILIPPE MARCOU / AFP / EAST NEWS
PANDEMIA: NOTATKI Z DYŻURU
Wielu z nich zapewne będzie musiało prosić o pomoc, w walce z depresją lub stresem pourazowym – pamiątką po pracy na pierwszej linii. Na razie trzyma ich adrenalina. Tekst Pauliny Maślony z Hiszpani.
WSZYSTKIE KŁOPOTY KOLUMBII
Epidemia zadziałała jak szkło powiększające: ogromna skala problemów społecznych stała się nagle wyraźniejsza. Pisze Ewa Klewar z Medelin.
LUZOWANIE I BADANIE
Rząd Andreja Babiša chce zakończyć lockdown równie szybko, jak go wprowadził. Ku zaniepokojeniu Czechów: ci przez półtora miesiąca znosili w zamknięciu niekonsekwentne decyzje władz. Teraz mają dość. Korespondencja Uli Idzikowskiej z Pragi.
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>

Msza przed kościołem w Előszállás. Węgry, 3 maja 2020 r. / ARPAD KURUCZ / ANADOLU AGENCY / GETTY IMAGES
NAJWAŻNIEJSZE JEST W TOBIE
Pandemia ujawniła brak istotnego wymiaru w polskiej religijności. Warto zaczerpnąć z nurtów chrześcijaństwa, które ów wymiar świadomie rozwijają. Tekst Piotra Sikory.

Krakowskie Planty, kwiecień 2020 r. / Fot. Beata Zawrzel/REPORTER
ZIELEŃ JEST WARTOŚCIĄ
Chcemy wierzyć, że epidemia może prowadzić do zmiany na lepsze. Wiele osób spodziewa się hiperinflacji, kryzysu, tego, że nastąpi krach i ludzie będą traktować się coraz gorzej. Ale w odpowiedziach na nasze badanie przy tym wszystkim nie milknie głos nadziei – rozmowa z antropolożkami kultury z Muzeum Etnograficznego w Krakowie.

Niedzielne nabożeństwo w Great Marsh Park. Cambridge, Maryland, 22 marca 2020 r. JIM WATSON / AFP / EAST NEWS
BÓG UCHRONI NAS PRZED ZARAZĄ
Wolność religijna w USA to rzecz święta. Nawet w dobie epidemii, która zbiera tu wyjątkowo śmiertelne żniwo. Tekst Marty Zdzieborskiej z Kaliforni.
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>

Mobilny punkt testowania na obecność koronawirusa przy stadione Energa Arena w Gdańsku, 27 kwietnia 2020 r. / FOT. Piotr Hukalo/East News
TESTY, CZYLI STŁUCZ PAN TERMOMETR
Przeprowadziliśmy 9,6 tys. testów w przeliczeniu na milion mieszkańców. Wskaźnik ten we Francji wynosi 16,8 tys., w Niemczech 30,4 tys., w Portugalii 41,8 tys., a w Luksemburgu 75,8 tys. Zajmujemy w Unii piąte miejsce od końca.


Ewakuacja pensjonariuszy domu opieki w Kaliszu do szpitala w Poznaniu, 17 kwietnia 2020 r. / Fot. Irek Dorożański / DWOT
DOMY OPIEKI: KOMU GROZI MINISTER
Zbigniew Ziobro zapowiada śledztwa w sprawie odmawiającego pracy personelu placówek. Jest jak dowódca grożący karabinem za dezercję żołnierzom, którzy nie dostali nawet hełmów. Komenatarz Przemysława Wilczyńskiego.
POWRÓT DO LAT PIĘĆDZIESIĄTYCH
Jak koronawirus zmienił życie Polek i Francuzek? „Równość” w czasie epidemii to tata w pracy, a mama na trzech etatach.
MYŚLAŁEM, ŻE BĘDZIE GORZEJ
Rozmowa z Filipem Płużańskim, lekarze rezydentem: Nasz system ochrony zdrowia działa tylko dlatego, że zrezygnowaliśmy ze wszystkich zabezpieczeń. Wszystkich.

Błogosławieństwo Najświętszym Sakramentem w Nidku koło Andrychowa, 5 kwietnia 2020 r. / JAKUB PORZYCKI / AGENCJA GAZETA
KOŚCIÓŁ NA KWARANTANNIE
Nikt nas nie uczył duszpasterstwa stanów nadzwyczajnych. Ale już widać, że przemycanie za wszelką cenę przeszłości nie ma sensu. Artykul ks. Andrzeja Draguły.
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>

Wśród duchownych z Ławry Peczerskiej, należącej do Moskiewskiego Patriarchatu, stwierdzono ponad 90 infekcji. Kijów, 13 kwietnia 2020 r. / ANNA MARCHENKO / TASS / GETTY IMAGES
KOLEJNY FRONT
Gdy Rosja uderzyła, poszli na wojnę jako jedni z pierwszych. Docierali z pomocą do miejsc niebezpiecznych i zapomnianych. Dziś ukraińscy wolontariusze walczą z epidemią. Korespondencja Moniki Andruszewskiej z Kijowa.

Przed rozpoczęciem tegorocznego ramadanu w meczecie oznaczano miejsca modlitwy, by zachować społeczny dystans. Rawalpindi, Pakistan, 23 kwietnia 2020 r. / FOT. B.K. Bangash /AP/Associated Press/East News
ŚWIĘTO POSTU
W piątek o świcie zaczął się najświętszy dla muzułmanów miesiąc postu, ramadan. W tym roku będzie on wyglądał zupełnie inaczej. Tak samo jak inne były tegoroczne święta chrześcijan i Żydów. Pisze Wojciech Jagielski w cyklu Strona Świata.
JAK TO SIĘ SKOŃCZY, PÓJDZIEMY DO KINA
Mieszkańcy domów opieki mogą stanowić aż połowę ofiar epidemii w Hiszpanii. Seniorzy, którzy mieszkają samodzielnie, mają łatwiej. Co nie znaczy, że łatwo. Pisze Paulina Maślona z Barcelony.

Podczas Święta Kwitnącej Wiśni Koreańczycy chętnie spacerowali w otoczeniu natury. Jeonju, Korea Południowa, 31 marca 2020 r. / ROMAN HUSARSKI
KOREAŃSKI SPOSÓB NA WIRUSA
Była jednym z pierwszych miejsc, gdzie wybuchła pandemia. Pomimo minimalnej polityki izolacji, Korea Południowa radzi sobie lepiej niż większość krajów. Dlaczego? Pisze Roman Husarski z Jeonju.

Kelnerki proszą przechodniów o wsparcie finansowe po tym, jak straciły pracę z powodu zamknięcia restauracji i barów. Valparaíso, Chile, 9 kwietnia 2020 r. / RODRIGO GARRIDO / REUTERS / FORUM
CZEKAJĄC NA PODWÓJNE UDERZENIE
W Ameryce Południowej mówi się o nim: „wirus bogatych”. Także w Chile, gdzie epidemia ujawnia słabości systemu ochrony zdrowia i skalę nierówności społecznych. Artykuł Magdaleny Bartczak z Santiago de Chile
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>
 
Wizualizacja wirionu SARS-CoV-2 / Centers for Disease Control and Prevention / Wikimedia
NAUKA W CZASACH PANDEMII
Cały świat patrzy dziś naukowcom na ręce. Czym właściwie zajmują się w czasie pandemii i czy da się przyspieszyć ich pracę? Wyjaśnia Łukasz Lamża w Podkaście Powszechnym.
MANHATTAN UMIERA ZE STRACHU
Już teraz mówią w telewizji, że respiratory nie będą marnowane na starych ludzi. A ja nie chcę skończyć w ciężarówce chłodni. Boję się takiej śmierci. Tekst Marty Zdzieborskiej z USA.
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>

Kilkunastokilometrowy korek na moście granicznym w Świecku. 19 marca 2020 r. / MAREK M. BEREZOWSKI
SOLIDARNOŚĆ I SAMOTNOŚĆ
Rozmowa z Ewą Bińczyk, filozofką: Nasza planeta i nasze życie na niej nie mają przyszłości, jeśli szybko czegoś nie zmienimy. A my nie umiemy wytrzymać nawet tego, że koronawirus odbiera nam przyszłość na kilka miesięcy.
CZY JEZUS LUBI UBI?
Nie jest zaskoczeniem, że z powodu COVID-19 papież Franciszek odkrywa dla katolików bezwarunkowy dochód podstawowy. Zadziwia raczej, że dzieje się to dopiero teraz. Ale przecież lepiej późno niż wcale. Pisze Rafał Woś w cyklu WOŚ SIĘ JEŻY.

Transmisja online modlitwy różańcowej, Poznań, 17 marca 2020 r. / ROBERT WOŹNIAK / FORUM
TACA W CHOROBIE
Znaczne ograniczenie liczby uczestników mszy gwałtownie zmniejszyło wpływy z ofiar. Czy epidemia zmieni system finansowania Kościoła w Polsce?
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>

Siłownia na świeżym powietrzu w Sztokholmie, 6 kwietnia 2020 r. / Fot. ERIK SIMANDER / EPA / PAP
SZWEDZKA RULETKA
Szwecja najdłużej w Europie starała się unikać restrykcji związanych z epidemią. Czy to przejaw dojrzałości społeczeństwa, czy raczej wielki eksperyment?

Dezynfekcja na ulicach Karbali (Irak), 16 kwietnia 2020 r. / Fot. Mohammed Sawaf / AFP / East News
IRAK NAD PRZEPAŚCIĄ
Po czterech wyniszczających wojnach, po dziesięcioleciach tyranii, międzynarodowego ostracyzmu i sankcji, Irakowi zagraża epidemia i nagła dewaluacja jego jedynego bogactwa: ropy naftowej. Od prawie pół roku w kraju praktycznie nie ma rządu, a uliczną rewolucję przerwał dopiero koronawirus. Pisze Wojciech Jagielski w cyklu STRONA ŚWIATA.

W szwajcarskim Kreuzlingen, nad brzegiem Jeziora Bodeńskiego, granica niemiecko-szwajcarska przebiega przez park. Teraz ustawiono wzdłuż niej płot, aby zapobiec rozprzestrzenianiu się infekcji. / ARND WIEGMANN / REUTERS / FORUM
MIĘDZY NORMALNOŚCIĄ A STANEM WYJĄTKOWYM
W Szwajcarii, której co piąty mieszkaniec ma więcej niż 65 lat, walka z epidemią oznacza ochronę najsłabszych. Pragmatyzm nakazuje jednak, aby robić to z troską o gospodarkę. Korespondencja Agnieszki Kamińskiej z Zurychu.

Hala targowa w Aszchabadzie (Turkmenia), 8 kwietnia 2020 r. / Fot. Igor Sasin / AFP / East News
WOLNI OD ZARAZY
W malejącej liczbie miejsc, do których nie dotarł zabójczy SARS-CoV-2, wciąż znajdują się pustynna Turkmenia i położony na dachu świata Tadżykistan, tragikomiczne satrapie, gdzie tyrani sposobią się, by władzę przekazać synom. Tekst Wojciecha Jagielskiego w cyklu Strona Świata.
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>

Patrol policji i żandarmerii wojskowej na bulwarach wiślanych. Warszawa, 1 kwietnia 2020 r. / MACIEK JAŹWIECKI / AGENCJA GAZETA
NASZE WOLNOŚCI TYLKO POŻYCZAMY
W czasie pandemii ufajmy regułom demokracji, ale zapewnienia rządów traktujmy ze zdrową, obywatelską nieufnością.

Powiatowy Zespół Szkół Nr 1 w Kościerzynie, marzec 2020 r. / Fot. Karol Makurat/REPORTER
W PRUSKICH MURACH SZKOŁY
Rozmowa z Przemysławem Staronie, nauczycielem: Maturę i egzamin ósmoklasisty należy odwołać. Obecne działania rządu mnożą stres młodych i w konsekwencji wywołują traumę. To okrucieństwo.
TRZY LEKCJE NA KWARANTANNĘ
W tym, co się teraz dzieje, ukryta jest ważna wiadomość. Taka, przed którą udawało się nam dotąd schować - pisze Natalia de Barbaro.

Plac targowy przy Hali Targowej, Kraków, 4 kwietnia 2020 r. / Fot. Beata Zawrzel/REPORTER
MASECZKI: NOSIĆ CZY NIE?
Część ekspertów uważa, że powszechne noszenie masek skutecznie ograniczyłoby rozprzestrzenianie wirusa przez osoby z bezobjawową infekcją, szczególnie przy tak wysokiej liczbie przypadków.

Prof. Łukasz Szumowski, kierownik Kliniki Zaburzeń Rytmu Serca w Instytucie Kardiologii w Aninie, Warszawa, styczeń 2015 r. / PAWEŁ PAWŁOWSKI / PAP
SZTUKMISTRZ Z ANINA
W jego rękach jest dalsze trwanie rządu i całej formacji politycznej. Niektórzy twierdzą, że również los pacjentów, ale to akurat nieprawda, bo ten zależy od ludzi, których Łukasz Szumowski od dwóch lat wodzi na pokuszenie i wystawia na próbę. Tekst Małgorzaty Soleckiej.
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>

Hiszpanie zamknięci w swoich domach codziennie o godzinie dwudziestej klaszczą z okien, aby oddać hołd pracownikom służby zdrowia. Madryt, 28 marca 2020 r. / GABRIEL BOUYS / AFP / EAST NEWS
EPIDEMIA. DZIENNIK HISZPAŃSKI
Jest cicho, coraz ciszej. Mniej słychać sąsiadów, ucichł telefon, przestały docierać żarty. Jakby w ciągu dwóch tygodni świat stanął - pisze Lilianna Nieśpiał z Madrytu.

Po tym, jak prezydent Ugandy polecił obywatelom zostać w domu, policja przepędza sprzedawców owoców z ulic Kampali, stolicy Ugandy, 26 marca 2020 r. / BADRU KATUMBA / AFP / EAST NEWS
AFRYKA CZEKA NA PANDEMIĘ
W czarnym scenariuszu kontynent afrykański powinien się przygotować na najgorsze. Korespondencja Natalii Ojewskiej z Ugandy i Rwandy.

Kontrola policyjna mieszkańców na Piazza del Popolo w Rzymie, 2 kwietnia 2020 r. / FOT. FILIPPO MONTEFORTE / AFP / EAST NEWS
WŁOCHY: SPACER PIERWSZEJ POTRZEBY
Po trzech tygodniach totalnego zamknięcia Włosi marzą, żeby wyjść. Nie jest łatwo, pomimo strachu przed chorobą, usiedzieć w domu. Korespondencja z Mediolanu.
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>

Przed schroniskiem dla osób bezdomnych w Krakowie, 18 marca 2020 r. OMAR MARQUES / GETTY IMAGES
NIE PAŃSTWA INTERES?
To coś więcej niż utrata płynności czy nawet konieczność zamknięcia firmy. Tysiące Polaków mogą wyjść z tej epidemii z ranami nie do zagojenia.
KIEDY PRZEZ LADĘ PRZECHODZI FRONT
Michał uzupełnia półki w supermarkecie. Drugi Michał jest inżynierem budowy. Magda pracuje w aptece, Monika w papierniczym, Mariusz w straży. Ich pracy nie da się przenieść do internetu.
Z TARCZĄ I NA TARCZY
ROZMOWA Z RYSZARDEM SZARFENBERGIEM, badaczem polityki społecznej: Marzę o działaniach antykryzysowych skrojonych nie tylko na miarę pracującego Polaka, lecz również z myślą o najsłabszych.
TYDZIEŃ Z ŻYCIA TŁUMACZKI
Leki przeciwzapalne mogą nasilić infekcję przy Covid-19 – podały media. Niektórzy głusi zrozumieli: nie należy brać żadnych lekarstw.
JAK NAZWAĆ WIRUSA
Koronawirus, SARS-CoV-2, a może wirus z Wuhan? W czasach, gdy o tym samym patogenie rozprawiają nie tylko naukowcy, ale i politycy, ten wybór ma znaczenie.

Graffiti w Walencji, Wenezuela, 21 marca 2020 r. / JUAN CARLOS HERNANDEZ / ZUMA PRESS / FORUM
PREZYDENT ŚLE CAŁUSY
„Biedni będą umierać w progach szpitali” – ostrzegają lekarze. Ameryka Łacińska może poważnie ucierpieć z powodu pandemii COVID-19. Mimo to przywódcy Meksyku i Brazylii, gdzie żyje połowa mieszkańców regionu, długo ignorowali zagrożenie. Korespondencja Szymona Opryszka z Panamy i Meksyku.

Setki obcokrajowców uczestniczących w festiwalu muzycznym na karaibskiej plaży w mieście Colon poddano kwarantannie. Panama, 18 marca 2020 r. / LUIS ACOSTA / AFP / EAST NEWS
WYSPIARSKIE SPRZECZNOŚCI
Od czekania na „odporność stadną” do poważnych restrykcji i konnej policji, która pilnuje porządku na ulicach: w czasach epidemii Brytyjczycy nieustannie zaskakują.

17-letni Junus wyjechał do Iranu rok temu w poszukiwaniu lepszego życia. Teraz wrócił z obawy przed epidemią. Herat, 19 marca 2020 r. / FOT. PAWEŁ PIENIĄŻEK
JUNUS WRACA DO DOMU
Dla Afganistanu, kraju w którym od 40 lat trwa wojna, a ponad połowa społeczeństwa żyje w biedzie, COVID-19 jest zagrożeniem, które szybko może wymknąć się spod kontroli. Korespondencja Pawła Pieniążka PAWEŁ PIENIĄŻEK z Heratu i Kabulu.
SUPERWIRUS W SUPERMOCARSTWIE
Do niedawna Amerykanie wierzyli, że epidemia to problem reszty świata. Dziś przygotowują się na najgorsze.

Rozdawanie bezpłatnych posiłków dla rodzin uczniów, którzy musieli zostać w domu z powodu zamknięcia szkół. Oakland (Kalifornia), 19 marca 2020 r. / MARK RALSTON / AFP / EAST NEWS
TYCH KILKA DNI WIOSNY
Nil czeka na negatywny wynik. Susana ma wrażenie, że to dziwny sen. Francisco odkrywa wolontariat. Mercè wierzy w ludzi. Jak mieszkańcy Hiszpanii przeżywają ten czas? Korespondencja z Barcelony
MIĘDZY WOJNĄ I EPIDEMIĄ
„A kto za mnie, dziewczynko, kwiatki będzie sprzedawał? Jak inaczej zapłacę za moje lekarstwa?” – pyta Olga, emerytka, która handluje krokusami na kijowskiej ulicy. Korespondencja Moniki Andruszewskiej
KORONAFERIE WKRÓTCE SIĘ SKOŃCZĄ
ROZMOWA Z GRZEGORZEM CAŁKIEM, dyrektorem Instytutu Inicjatyw Pozarządowych, autorem badań zachowań Polaków w pierwszym tygodniu kwarantanny: Aż dwie trzecie osób uczestniczących w moim badaniu przyznało, że konieczność przebywania w domu była dla nich dużą zmianą w sposobie życia. Na dobre i złe.

fot. Anna Golaszewska / East News
MINISTERSTWO EDUKACJI UDAWANEJ
Z dniem 25 marca nauczanie zdalne to obowiązek, podobnie jak realizacja programu i ocenienie pracy uczniów. Czy rzeczywiście – jak mówi minister Piontkowski – wybór był zerojedynkowy: albo przywracamy normalne zasady, albo nie robimy nic?
JAK RODZIĆ W CZASIE WIRUSA
To nieprawda, że będziesz sama. A tych kilka porad może Ci pomóc poczuć się pewniej - pisze Justyna Dąbrowska.
 
Papież Franciszek na Placu św. Piotra, 27 marca 2020 r. / Fot. AFP / East News
NIE BÓJ SIĘ I NIE ŚPIJ
Papież Franciszek modli się i błogosławi Urbi et Orbi – miastu i światu. Ale zarazem ostrzega: nadszedł dziś czas sądu. Tyle że to nie Bóg – to my jesteśmy sędziami.
ŚWIAT W STŁUCZONYM LUSTRZE
Kościół katolicki też przeżywa trzęsienie ziemi. I zaczyna zdawać sobie sprawę, że stan nadzwyczajny może potrwać miesiące. Artykuł Edwarda Augustyna i Artura Sporniaka

Kościół w Giussano z przysłanymi do proboszcza portretami parafian, którzy nie mogą uczestniczyć w nabożeństwach, 17 marca 2020 r. / PIER MARCO TACCA / GETTY IMAGES
PRZESTRZEGAJMY ZASAD I MÓDLMY SIĘ
BP FRANCESCO BESCHI Z BERGAMO: W ostatnich latach sami siebie skazaliśmy na izolację, wszyscy myśleli tylko o sobie. Gdy izolacja została nam narzucona, zdaliśmy sobie sprawę, jak ważne jest współdzielenie.
 
W meczecie Kilic Ali Pasa, Stambuł, 11 marca 2020 r. YASIN AKGUL / AFP / EAST NEWS
SPŁASZCZYĆ KRZYWĄ
Gdy jedni naukowcy pracują nad lekiem i szczepionką na wirusa SARS-CoV-2, inni próbują zrozumieć, jak ograniczyć jego ekspansję. Co w tej kwestii podpowiadają nam modele matematyczne?
KORONA SPRAWDZA
BOGDAN DE BARBARO, PSYCHOTERAPEUTA I PSYCHIATRA: Kiedy to wszystko minie – a minie tak czy inaczej – będziemy zadawać sobie pytanie: „Jak to było z tobą, kiedy byłeś w sytuacji nadzwyczajnej?”. O odpowiedź możemy zadbać już dzisiaj.
NADCIŚNIENIE
Niemal dziesięciomilionowa grupa polskich seniorów trafia na trudny czas: groźba choroby nakłada się na schorzenia już istniejące, lęk przed zakażeniem na już i tak częste lęki, przymusowa alienacja – na powszechne osamotnienie.
WIELKA KWARANTANNA
Fabryki wyłączone z braku surowców i pracowników. Zamknięte lotniska i centra handlowe. Opustoszałe restauracje i bary w centrach miast obleganych do niedawna przez turystów. Wirus SARS-CoV-2 zainfekował też globalizację. Pisze Marek Rabij.

Podczas tradycyjnych zakupów przed świętem Nouruz, Tajrish Bazar w Teheranie, 19 marca 2020 r. / FOT. STR/AFP/East News
ODWOŁANE ŚWIĘTOWANIE
Tegoroczny Nouruz, perski Nowy Rok, jest inny niż zwykle. Zamiast radości i nadziei towarzyszy mu żałoba i trwoga. Nic dziwnego – przypadł w czas zarazy, która boleśnie dotknęła Iran i wszystkich jego sąsiadów. Tekst Wojciecha Jagielskiego w cyklu STRONA ŚWIATA.
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>
CYFROWE DIAGNOZY
Rozmowa z prof. Aleksandrą Przegalińską, badaczką sztucznej inteligencji: Wykrywając anomalie w ludzkich zachowaniach i symptomach, sztuczna inteligencja będzie w stanie zapobiegać pandemiom. O ile jej sygnałów nikt nie będzie lekceważył.
WIELKANOC BEZ SPOWIEDZI
Pandemia COVID-19 przeszkadza wielu drogim nam religijnym praktykom. Wcale jednak nie szkodzi naszej drodze nawrócenia - pisze Piotr Sikora.

Przed kościołem Wniebowstąpienia Pańskiego na warszawskim Ursynowie, 14 marca 2020 r. / Fot. Piotr Molecki/East News
WOBEC EPIDEMII
Nadzieja jest, ale sama sobie nie poradzi. Musimy jej pomóc.

Przed apteką w Warszawie, 13 marca 2020 r./ Alexey Vitvitsky / East News
BEZDOMNI: ZAPOMNIANA GRUPA RYZYKA
„Chyba świat o nas zapomniał” – alarmowała pod koniec ubiegłego tygodnia Adriana Porowska z Kamiliańskiej Misji Pomocy Społecznej, prowadząca dom dla bezdomnych mężczyzn na warszawskim Ursusie (80 osób, głównie z grupy największego ryzyka: starszych i schorowanych). Brakowało chleba, procedur, wsparcia urzędników. Komentuje Przemysław Wilczyński.
KULTURA W ZAMRAŻARCE
Zamknięte kina, muzea, teatry, filharmonie i opery liczą straty i szukają pomocy finansowej. O sprawie pisze Monika Ochędowska.

Szkoła podstawowa nr 1 w Toruniu, 12 marca 2020 r. / FOT. GRZEGORZ OLKOWSKI / POLSKA PRESS / EASTNEWS
ODTRUTKA OD SZKOŁY
Rozmowa z Jarosławem Pytlakiem, pedagogiem, dyrektorem szkoły: Nauczyciele jak Polska długa i szeroka ruszyli do przenoszenia nudnej, sztampowej edukacji z lekcyjnej sali do internetu. Damy naszym uczniom detoks.
NA WIRUSA 500 PLUS PLUS
Najlepszym pomysłem na walkę z kryzysem byłby dziś bezwarunkowy dochód podstawowy. W Polsce da się to osiągnąć rozszerzając program 500+ na wszystkich obywateli - pisze Rafał Woś w cyklu WOŚ SIĘ JEŻY.
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>
OBOLAŁE CHINY
Czego dowiedzieliśmy się o Państwie Środka za sprawą epidemii koronawirusa? - wyjaśnia Piotr Bernardyn.

Uroczystość ku czci doktora Li Wenlianga, zorganizowana przez chińskich studentów uczących się w Kalifornii, 15 lutego 2020 r. / MARK RALSTON / AFP / EAST NEWS
WIRUS FUTBOLU
To prawda: Ronaldo i Messi nas nie wyleczą. Ale emocji, których dostarczali milionom kibiców, nie sposób lekceważyć nawet w czasie epidemii. Tekst Michała Okońskiego.
INWIGILACJA KONTRA KORONAWIRUS
W walce z epidemią rząd Izraela sięga po radykalne środki: wywiad otrzymał prawo gromadzenia i analizowania danych z telefonów komórkowych obywateli. Parlamentu nie pytano, opozycja jest oburzona - pisze Inga Rogg z Jerozolimy.

Tedros Adhanom na konferencji prasowej, podczas której WHO ogłosiło pandemię COVID-19, Genewa, 11 marca 2020 r. / FOT. FABRICE COFFRINI/AFP/East News
DOKTOR OD EPIDEMII
Etiopczyk Tedros Adhanom nie jest i nigdy nie był praktykującym lekarzem. A jednak to jemu przypadło iście herkulesowe zadanie walki z koronowirusem. Artykuł Wojciecha jagielskiego w cyklu STRONA ŚWIATA.
CZYTAJ TAKŻE:  „TYGODNIK” NA KWARANTANNĘ >>>


Rzym, 8 marca 2020 r. / ALFREDO FALCONE / LAPRESSE VIA AP / EAST NEWS
WSPÓLNOTA LECZY
Epidemia przypomniała nam o kruchości naszego życia i zarazem wskazała wartość solidarności między ludźmi - pisze teolog Piotr Sikora.

Oficjalny profil ""The Little Corona King"" na Twitterze
MAŁY KRÓL KORONA
Jest zielony, jak koronawirus z animacji, i ma ponurą minę: to czarny charakter z brytyjskiej książki dla dzieci, która ma im wyjaśnić obecną sytuację – i uspokoić. Artykuł Patrycji Bukalskiej.
TATRY W KWARANTANNIE
Tatrzański Park Narodowy z powodu epidemii został zamknięty do odwołania. Choć ta decyzja wzburzyła wielu miłośników polskich gór, miała głęboki sens.

Łysa Polana, zamknięta droga do Morskiego Oka. 14 marca 2020 r. / fot. Bartek Dobroch
KOŚCIELNY EGZAMIN Z DOJRZAŁOŚCI
W ostatnim tygodniu Kościół w Polsce przeszedł przyśpieszony kurs życia z pandemią. Dziś – w niedzielę – zdajemy z tego kursu pierwszy egzamin.
OSOBNA DROGA BORISA JOHNSONA
Brytyjski rząd chce stawić czoło epidemii inaczej niż reszta Europy. Przynajmniej na razie.

Barcelona, 18 marca 2020 r. / Fot. Joan Mateu / AP Photo / East News
HISZPANIA, CZYLI DRUGIE WŁOCHY
W nocy z 14 na 15 marca, gdy w Hiszpanii liczba zgonów z powodu koronawirusa zbliżała się do dwustu, premier Pedro Sánchez wprowadził stan nadzwyczajny w całym kraju.

Pielęgniarka Elena Pagliarini po 10-godzinnym nocnym dyżurze w pogotowiu ratunkowym w Cremonie, w północnych Włoszech. / /FRANCESCA MANGIATORDI / REUTERS / FORUM
MEDIOLAN, MIASTO W LETARGU
Ulice puste, mało który sklep ot­warty, czynne są tylko spożywcze i apteki.

NICOLAS ECONOMOU / NURPHOTO / EAST NEWS
ONI NIE MOGLI ZOSTAĆ W DOMU
Teraz są w grupie ryzyka. Uchodźcy i migranci, zwłaszcza ci mieszkający w przepełnionych lub tworzonych ad hoc obozach, są bardziej od innych narażeni na ­COVID-19.
KOMUNIA TEŻ PODLEGA PRAWOM BIOLOGII
Ks. Andrzej Draguła: Nie znajduję teologicznego argumentu, że Najświętszy Sakrament czy woda święcona są wolne od możliwości przenoszenia infekcji. Rozmowa Macieja Müllera.
SŁOWA BISKUPA BŁĘDNE I GROŹNE
Podczas gdy wobec epidemii koronawirusa Episkopat zaleca dyspensę od niedzielnej mszy, abp Dzięga w liście pasterskim wyraźnie sugeruje, że nie można się zarazić przez wodę święconą ani przez komunię świętą do ust.

Przed katedrą Świętego Szczepana, Wiedeń, 11 marca 2020 r. / FOT. ROBERT JAEGER/AFP/East News
KORONAWIRUS I DUSZPASTERSTWO
W obliczu zagrożenia epidemią austriacki Kościół katolicki podejmuje radykalne kroki – pisze Wojciech Pięciak.
NA TERMINI BEZ ZMIAN
„Wczoraj karabinierzy spisali mnie na dworcu, ale gdy zapytałem, co mi zarzucają, nie potrafili odpowiedzieć” – mówi kard. Konrad Krajewski, pytany, jak wygląda pomaganie bezdomnym w czasach koronawirusa. Tekst Edwarda Augustyna.
PAŃSTWO W CZASACH ZARAZY
Gdzie leży granica między rozsądną profilaktyką a paniką? Analiza Pawła Bravo.

Budowa tymczasowej izby przyjęć przy Szpitalu Akademickim we Wrocławiu, 4 marca 2020 r. / Fot. KRZYSZTOF ĆWIK / AGENCJA GAZETA
WIRUS PANIKI I ZDROWY ROZSĄDEK
Czy można dziwić się, że wykupujemy konserwy, kasze, makarony i zupki w proszku? Raport Marka Rabija i Przemysława Wilczyńskiego.
MINISTRA EDUKACJI ZAPASY Z RZECZYWISTOŚCIĄ
Ogłaszający zamknięcie szkół szef MEN oświadczył, że dla oświatowego kalendarza to nie problem, bo jego poprzedniczka wprowadziła w podstawach programowych „pewnego rodzaju zapas”. Komentuje Przemysław Wilczyński.

Kontrola podróżnych na przejściu granicznym kolejowym w Przemyślu, 10 marca 2020 r. / Fot. Lukasz Solski/East News
KORONAWIRUS KONTRA KAPITALIZM
Możemy być pewni, że kapitalizm wyśle nam wysoki rachunek za wirusa. Obyśmy nie przerzucili go – jak to zwykle bywa – na słabsze klasy społeczne i na pracowników. Tekst Rafała Wosia w cyklu „Woś się jeży”.
CZYTAJ WIĘCEJ: SERWIS SPECJALNY O KORONAWIRUSIE I COVID-19 >>>
CENA ZA LECZENIE
Jak państwa radzą sobie dotąd z epidemią? Oczywiście dane są niepełne. W wielu krajach epidemia dopiero się zaczyna, a sytuacja zmienia się jak w kalejdoskopie – pisze Rafał Szymczak.
WIRUS I AJATOLLAHOWIE
Iran, który obok Chin, Korei Południowej i Włoch, jest największym ośrodkiem epidemii, zaraża koronawirusem kraje Bliskiego Wschodu. Nigdzie indziej choroba nie powoduje też tylu ofiar wśród rządzącej elity. Pisze Wojciech Jagielski w cyklu Strona Świata.

Mediolan, 23 lutego 2020 r. / ANDREAS SOLARO
MIASTO W CZASACH KORONAWIRUSA
Jak w najmroczniejszych chwilach dziejów ludzkości najlepszą obroną przed paniką jest ironia. Byłoby do śmiechu, gdyby nie umierali ludzie – pisze Francesco M. Cataluccio z Mediolanu.
ŻEŃ-SZEŃ W WALCE Z WIRUSEM
Koronawirus SARS-CoV-2 dotarł na Półwysep Koreański. Na Południu są tysiące chorych i wiele ofiar śmiertelnych. Nie wiadomo, co dzieje się na Północy. Korespondencja Romana Husarskiego z Jeonju (Korea Południowa).
MIŁOŚĆ I NUDA W CZASACH ZARAZY
„Myślę, że moi rodzice-lekarze już oszaleli w tym szpitalu, tylu pacjentów przychodzi. Ale nie boję się o nich, są przecież ostrożni, noszą maseczki...” – czworo młodych Chińczyków opowiada o koronawirusie i ich codzienności.
CYFROWA EPIDEMIA
To zmasowana i skoordynowana dezinformacja: według służb USA tysiące kont w mediach społecznościowych rozpowszechnia fałszywe doniesienia o koronawirusie SARS-CoV-2 i sieje panikę, co skrajnie utrudnia walkę z realnym zagrożeniem. Analiza Agaty Kaźmierskiej i Wojciecha Brzezińskiego.

Plakat włoskiego artysty miejskiego Salvatore Benintende ps. ""TVBOY"" w Barcelonie, gdzie z obawy przed koronawirusem odwołano światowe targi telekomunikacyjne World Mobile Congress. 18 lutego 2020 r. / fot. PAU BARRENA / AFP / East News
MARTWI ALTRUIŚCI
Nie odżywiają się ani nie rozmnażają, nie mają metabolizmu i trudno w ogóle powiedzieć, że żyją. Ale potrafią się komunikować i pomagają swoim klonom. Czym właściwie są wirusy? Wyjaśnia Mariusz Gogól.
 „TYGODNIK” NA KWARANTANNĘ
Zostańcie w domu. Zadbajcie w ten sposób nie tylko o siebie i swoich najbliższych, ale także o całą naszą wspólnotę. Ale zadbajcie nie tylko o zdrowie w jego najbardziej elementarnym, fizycznym wymiarze, ale także o kondycję psychiczną i duchową. W trosce o te ostatnie przygotowaliśmy dla Was „Tygodnik na kwarantannę” – wybór najlepszych tekstów publikowanych w ciągu ostatnich dekad w „Tygodniku Powszechnym”; tekstów, co do których mamy poczucie, że są odpowiednie właśnie na ten czas.
Wszystkie wywiady, reportaże, eseje i artykuły publikowane w serwisie „Tygodnik na kwarantannę” są dostępne bezpłatnie. Serwis będziemy aktualizować codziennie >>>",REDAKCJA „TYGODNIKA POWSZECHNEGO”,14.03.2020,https://www.tygodnikpowszechny.pl/pandemia-covid19-serwis-specjalny
13,PRZEDŁUŻONE REKOLEKCJE,"Kiedy na wsi instytucja Kościoła przestaje działać normalnie, w życiu wiernych i księży zmienia się niemal wszystko.","Parafia na prowincji wciąż znajduje się w centrum lokalnego życia. Przedsięwzięcia inicjowane przez Kościół są często jedynymi, wokół których mieszkańcy mogą się zebrać. To przy udziale parafii odbywają się dożynki, dni wsi i gminy, koncerty, spotkania i wydarzenia sportowe. Kobiety organizują się przy przystrajaniu kościoła na różne okazje. W przypadku wielu ludzi jedyną społeczną funkcją, jaką pełnią, jest udział w radzie parafialnej.
Zrobiło się nerwowo
Są parafie, w których życie w czasie pandemii się zatrzymało. Odwoływane są chrzty, śluby, przerywane kursy przedmałżeńskie. Zapadają też decyzje o przełożeniu pierwszych komunii i bierzmowania, co nie wszystkim się podoba. W wielu miejscach aż buzuje.
– U nas ksiądz już ogłosił, że prawdopodobnie pierwsza komunia zostanie przełożona. Ale nie wiemy na kiedy. Na razie do rodziców zadzwoniła pani katechetka i powiedziała, że o komunii na wiosnę trzeba raczej zapomnieć – mówi Agnieszka z jednej z małych parafii pod Płockiem. – Od razu posypały się esemesy od znajomych: że mają już pokupowane alby, wynajęte knajpy na imprezy, że dzieciaki płaczą, bo spodziewały się święta. Tak jakby najważniejsze dla ludzi były imprezy, nie sakrament. Generalnie ludziom się wydaje, że cała ta epidemia na pewno niedługo przejdzie, więc nie trzeba nic przekładać.
CZYTAJ TAKŻE: Kościół wobec epidemii >>>
Dodaje: – Epidemia, zamiast ludzi zjednoczyć, znowu podzieliła. We wsiach naokoło ludzie źle patrzą na tych, którzy chodzą w niedzielę do kościoła. I odwrotnie: ten, co nie chodzi, jest gorszym katolikiem. Od starszej sąsiadki usłyszałam: „Taka pani mądra, do sklepu chodzi, a do kościoła nie?”. Przeprowadziłam się na wieś, bo myślałam, że tu będzie sielanka. A tutaj jak się wchodzi do kościoła, to jedna połowa obserwuje, jak jesteś ubrana, a druga połowa odwraca głowy, żeby nie musieć skinąć na „dzień dobry”.
Proboszcz w podpoznańskich Wirach w sobotę przed Wielkanocą święcił pokarmy, jeżdżąc samochodem z odkrytym dachem. W parafii w Szaflarach na Podhalu proboszcz organizował przed świętami akcję „Komunia Święta do domu”. Ustalił, do których domów i kiedy dotrze z sakramentem. Wielu mieszkańców było oburzonych, część księdza nie przyjęła. Wsie podzieliły się na tych, co „za”, i na tych, co „przeciw”.
Padło na księdza
Proboszcz Henryk Borzęcki z małej parafii w Białopolu pod Chełmem odprawił mszę 9 marca. Niedługo później źle się poczuł. Sam zgłosił się do szpitala w Chełmie. Miał w tym doświadczenie, bo wiele lat chorował ciężko na oskrzela. Objawy nie wskazywały na zakażenie koronawirusem, więc księdza umieszczono na oddziale pulmonologii. Lekarze przeprowadzili test i potwierdzili, że w wyniszczonym organizmie jest wirus. Zapadła decyzja o transporcie do szpitala w Puławach. Tam stan księdza się pogorszył. Zmarł 24 marca nad ranem.
Kościół parafialny został odkażony. Mieszkańcy modlili się za zdrowie kapłana. Zachodzili w głowę: jak to możliwe? Przypuszczają – jak podaje lubelska „Gazeta Wyborcza” – że mógł się on zarazić od osoby z Włoch, która była obecna na jednym z pogrzebów. A że długo chorował, mógł być osłabiony. Wirus nie wybiera – padło na proboszcza, który stanowisko piastował od 1991 r.
Henryk Maruszewski jest wójtem Białopola od 1994 r. Z księdzem znali się bardzo dobrze, współpracowali. Wójt podkreśla, że chociaż stała się tragedia, to dziś już życie w gminie toczy się jak w każdej innej. Paniki nie ma. Strach był może na początku, kiedy kolejne wyniki wracały pozytywne, m.in. u organistki czy kierowcy busa pracującego dla gminy. Urząd został zamknięty, 25 osób, w tym wójt, trafiło na kwarantannę.
– Mieszkańcy trzymają się podstawowych zasad bezpieczeństwa, zachowują odstępy w sklepach, nie przemieszczają się, noszą rękawiczki i maseczki. Poza tym rolnicy jak co roku pracują na polach – mówi Maruszewski. – Życie musi toczyć się dalej, także w parafii. Od dziekana otrzymałem decyzję, że do czasu wyboru nowego proboszcza liturgię w naszym kościele będzie sprawował ksiądz z sąsiedniej parafii w Buśnie.
W Wielkim Tygodniu i podczas świąt parafianie ściśle przestrzegali ograniczenia mszy do pięciu osób. Teraz czekają na nowego proboszcza. Na razie administratorem jest ks. Piotr Rawlik z Buśna. – Przy kościele w Białopolu wywiesiłem ogłoszenie, że we wszystkich sprawach można się zgłaszać do mnie. I parafianie chętnie z tego korzystają. Zamawiają intencje mszalne w Buśnie, załatwiają sprawy administracyjne, a od niedzieli także kościół w Białopolu wraca do normalnego funkcjonowania. Ja biorę na siebie odprawianie mszy św. Każdemu służę pomocą. Podczas kwarantanny w Białopolu nasz kościół był dla wszystkich otwarty. Parafianie z Białopola do nas przyjeżdżali, w końcu to tylko trzy minuty drogi – mówi ks. Rawlik.
Z rezerwacją
Ks. Zbigniew Wyka, proboszcz parafii Matki Boskiej Bolesnej w Mierzynie w województwie zachodniopomorskim, nie chciał czekać na koniec kryzysu. W Niedzielę Palmową zorganizował… 46 mszy. Liturgie odbywały się co godzinę w kościele, dwóch namiotach oraz w sali na plebanii. Na msze trzeba było rezerwować miejsca, by podczas każdej z nich liczba wiernych nie przekroczyła pięciu osób. Rezerwacje szybko się wyczerpały. Tego dnia do kościoła z palmami mogło więc przyjść łącznie 230 osób.
– Rezerwacje rozeszły się w ciągu kilku dni. Było trochę hejterskich komentarzy, zawsze znajdą się ludzie, którym nic się nie podoba. Ale sporo było też pozytywnych głosów – wspomina Grzegorz Krakowiak, który opiekuje się stroną internetową i fanpage’em parafii na Facebooku. – Myślę, że cała ta sytuacja spowoduje duży przypływ wiernych. Ludzie widzą, że proboszcz im pomaga w taki ludzki sposób. Może staniemy się dla siebie serdeczniejsi.
W Mierzynie to nie pierwszy pomysł na to, jak iść z duchem czasów. – Zaczęło się kilka lat temu od transmisji audio z mszy. Potem przeszliśmy na wideo. Od niedawna transmitujemy msze na żywo. Oprócz tego mamy własny kanał na YouTubie – opowiada Krakowiak.
System rezerwacji działa na stałe za pośrednictwem strony internetowej parafii. Można też na niej wpisać intencję modlitewną do Matki Bożej Nieustającej Pomocy. Wpisów jest 118. Zbigniew prosi „o Boże miłosierdzie dla Heleny i rodziny”. Sylwia o „dar życia wiecznego dla zmarłego synka”.
Po wybuchu epidemii ks. Wyka podjął decyzję, która nie wszystkim się spodobała. Postanowił przekazać prawie 70 tys. zł na zakup respiratorów dla szpitala w Szczecinie. Pieniądze pochodzą ze zbiórki na budowę nowego kościoła. W liście do parafian tłumaczy, że budowa może poczekać, życie ludzkie jest ważniejsze.
– Znam księdza proboszcza od kilkunastu lat. To człowiek, który zna realia życia codziennego. I kiedy trzeba, to po prostu pomaga – mówi Krakowiak.
W normalnym trybie
„Przecież ich z kościoła nie wygonię” – miał powiedzieć proboszcz jednej z małych wiejskich parafii w diecezji płockiej po tym, jak część wiernych zwróciła mu uwagę, że do kościoła przychodzi nawet 30 osób i w normalnym trybie odbywają się spowiedzi.
Parafia liczy kilkaset dusz. Nie ma strony internetowej. Komunikacja między proboszczem a wiernymi odbywa się podczas mszy, raz w roku podczas kolędy, na co dzień za pośrednictwem tablicy z ogłoszeniami. A na niej ani śladu informacji, że w kościele może przebywać do pięciu osób. Proboszcz podczas kazań mówi o tym, że trzeba być dzielnym i dbać o słabszych. Ale o obostrzeniach nie wspomina. Spowiada, udziela komunii, spotyka się z parafianami.
W Podkowie Leśnej po wielkanocnej mszy – miało w niej brać udział nawet 70 osób – do akcji wkroczyła policja. Podobnie w Sromowcach Wyżnych w powiecie nowotarskim, gdzie wiernych miało przyjść 60. Skandalem skończyła się msza w Wołowie pod Wrocławiem. Do portalu OKO.press zgłosił się czytelnik, który zdążył zrobić zdjęcia wnętrza kościoła podczas sobotniej liturgii – uczestniczyło w niej kilkudziesięciu wiernych. Wykonał kilka fotografii, zanim podbiegł do niego ksiądz i próbował wyrwać telefon.
Cyberpobożność w zamian
Ks. Jacek Dziel w 2019 r. objął probostwo w małym Giewartowie w Wielkopolsce, wkrótce odbyła się pierwsza kolęda. Epidemia zastała go więc w momencie, w którym zaczynał poznawać parafian i miejsce swojej posługi.
– W tej chwili życie parafii toczy się przede wszystkim internetowo – mówi. – Tak się komunikujemy. Przesyłam materiały formacyjne dla poszczególnych grup. Poza tym prowadzimy transmisje mszy św., w Wielkim Tygodniu organizowaliśmy online rekolekcje ostatniej szansy, a w czasie Triduum Paschalnego katechezy każdego dnia.
Spowiedź? – Nie organizujemy spowiedzi na konkretne godziny, żeby nie doszło do zebrania się w jednym czasie większej liczby osób. Ale cały czas podkreślam, że jestem na miejscu, do dyspozycji – mówi ks. Dziel. – Każdy może zadzwonić na plebanię i się umówić. Wtedy wychodzę i spowiadam. Odbywa się to różnie, czasem to po prostu wspólny spacer. Ale zawsze zachowujemy bezpieczną odległość, dezynfekujemy dłonie. Jeśli spowiadam w konfesjonale, to zawsze przez specjalną folię zainstalowaną w kratce. Po spowiedzi folia jest wymieniana.
Pogrzeby? – Żeby wyjść rodzinom naprzeciw, robimy transmisje mszy pogrzebowych. Nie publiczne, ale dostępne dla bliskich za pośrednictwem specjalnego linku. Epidemia to nasze wspólne nieszczęście i widzę, że ono nas jednak integruje.
Przed świętami ks. Dziel zorganizował konkursy dla dzieci na najładniejszą palmę i najlepiej przystrojony koszyk wielkanocny. Wszystko po to, żeby zaangażowanie nie wygasło.
– W całej tej sytuacji widzę i szanse, i zagrożenia – mówi. – Duży plus to zaangażowanie młodego pokolenia za pośrednictwem nowoczesnych technologii. Młodzi sami stworzyli zbiórkę pieniędzy na funkcjonowanie parafii na portalu crowdfundingowym. Bardzo mnie to cieszy, bo widzę, że czują współodpowiedzialność. Jest też pewne niebezpieczeństwo. Niektórzy mogą przyzwyczaić się do „cyberpobożności”, do transmisji w telewizji czy przez internet. Może dojść do rozluźnienia dyscypliny sakramentalnej, jeśli chodzi o spowiedź i komunię świętą. Będziemy musieli to odbudowywać.
A jak proboszcz małej parafii osobiście znosi kryzys? – Brakuje mi tego, żeby z kimś usiąść, porozmawiać, zapytać o codzienne sprawy. Ale staram się ten czas traktować jako przedłużone rekolekcje. Wyciszenie się, kontemplacja – odpowiada. – Wie pan, to wyzwanie naszych czasów. Mam nadzieję, że po tym wszystkim po prostu zatęsknimy za normalnymi, zdrowymi relacjami. Staram się ciągle wzbudzać w sobie poczucie, że nie jestem sam. Nawet jeśli sprawuję mszę w pustym kościele przed kamerą, myślę o tym, że ci ludzie jednak gdzieś tam są. ©",MARIUSZ SEPIOŁO,20.04.2020,https://www.tygodnikpowszechny.pl/przedluzone-rekolekcje-163127
14,NIE KAŻDA TRWOGA PROWADZI DO BOGA,Pandemia wywołuje różne zachowania. Warto rozróżnić dojrzałe i niedojrzałe sposoby szukania religijnego wsparcia.,"Staropolskie przysłowie „Jak trwoga, to do Boga” może oznaczać zarówno to, że „niektórych ludzi dopiero krytyczna sytuacja skłania do modlitwy”, jak i spostrzeżenie, że „chłop się nie przeżegna, dopóki piorunu nie usłyszy”. W przysłowiu tym ukryta jest bowiem podwójna mądrość. Z jednej strony mówi nam o tym, że religijność wpływa na sposób, w jaki człowiek postrzega spotykające go w życiu trudności i jak sobie z nimi radzi. Z drugiej – każe odróżnić myślenie magiczne od myślenia religijnego.
Warto to przemyśleć w okresie obecnej pandemii i reakcji ludzi religijnych na jego obecność, bo mamy do czynienia w Kościele zarówno z pozytywnymi, jak i negatywnymi religijnymi strategiami radzenia sobie z tym zagrożeniem. A oprócz tego: z myleniem myślenia religijnego z myśleniem magicznym, i to nie tylko wśród „pobożnego ludu”, ale też wśród duchownych – biskupów i księży.
Katolicka magia
Obojętne, czy jesteśmy ludźmi religijnymi, czy nie, wszyscy wykazujemy podatność na myślenie magiczne. Jedno i drugie jest dla nas naturalne, ponieważ opiera się na naszej wrodzonej skłonności do wyszukiwania w środowisku intencjonalnych działań jakichś istot nawet wtedy, kiedy ich obecność nie jest widoczna. Kiedy już zostaną „zlokalizowane”, dochodzi do przypisywania im określonych motywów i stanów wewnętrznych oraz nadawania temu wszystkiemu sensu i znaczenia, po to, aby odnaleźć jakiś porządek w naturze. Zdaniem kognitywistów te „moduły poznawcze” generują zarówno myślenie religijne, jak i myślenie magiczne odnośnie do takich istot (np. Boga czy duchów), oraz nadają naszemu myśleniu o naturze teleologiczne ukierunkowanie i kształt.
Każdy z nas nie tylko z dzieciństwa pamięta sytuacje, kiedy szmer za oknem czy skrzypiące drzwi w pokoju były sygnałem, że „ktoś tu jest”. Owo „odczucie” jest naturalne, ale gdybyśmy za każdym razem ze śmiertelną powagą do niego podchodzili, nie potrafili się z niego otrząsnąć i kierowali się nim w życiu, świadczyłoby to o tym, że w najlepszym wypadku jesteśmy zabobonni, w najgorszym – że jest to objaw psychopatologiczny. W sytuacji niepewności czy zagrożenia jest to bowiem odruch ewolucyjny, ale tym, co odróżnia zabobonność będącą przejawem myślenia magicznego od myślenia religijnego, jest dążenie do kontroli świata niewidzialnego (duchowego).
W myśleniu magicznym mamy bowiem do czynienia z przekonaniem, że można spowodować skutek posługując się środkami, które w dużym stopniu działają automatycznie (np. zaklęciami „leczyć” choroby). Przy niemagicznej próbie kontroli przyjmuje się, że skutek ten musi zostać osiągnięty przy użyciu „normalnych” środków (np. lekarstw) bądź za pomocą modlitwy. W tym drugim przypadku chodzi więc o to, aby się zwrócić do instancji ponadludzkiej, od której woli i przychylności zależy wysłuchanie prośby o powrót do zdrowia. Modlitwa nie działa tutaj jak zaklęcie, jest bowiem prośbą i oczekiwaniem, a nie werdyktem wymuszonym na Bogu.
W magicznym podejściu do religii wiara staje się synonimem siły duchowej służącej do kontrolowania świata widzialnego i niewidzialnego, tak jakby nie istniały prawa przyrody albo Bóg „zawieszał je” uznaniowo. „Nie lękajcie się sięgać z wiarą po wodę święconą” – wzywał diecezjan w czasie pandemii ordynariusz szczecińsko-kamieński abp Andrzej Dzięga. Boi się jej bowiem diabeł, jak wyjaśniał, a „duszpasterze dbają, by była zawsze świeża i odnawiana przynajmniej raz w tygodniu. W razie potrzeby, woda w kropielnicach jest wymieniana dosłownie każdego dnia”. O teologicznych błędach zawartych w takim myśleniu pisał na stronie „Tygodnika” Piotr Sikora.
Polecamy: Piotr Sikora: Słowa biskupa błędne i groźne
Psycholodzy podkreślają jednak, że oceny tego, czy mamy do czynienia z magicznym myśleniem i działaniem w obrębie wiary, czy też z religijną działalnością symboliczno-ekspresyjną – w tym przypadku dojrzałym podejściem do sakramentów i sakramentaliów – nie da się poprawnie sformułować na podstawie samego zachowania, a więc bez poznania intencji podmiotu. Poza tym, granica między zabobonami a wiarą nie musi być zawsze łatwo dostrzegalna ani nieprzekraczalna. Bez względu jednak na to, jak często byśmy wymieniali wodę święconą, idea, jaka za nią stoi w walce z koronawirusem, jest katolicką magią. Nawet jeśli wierzymy w moc wody święconej w przypadku działania złego ducha, to przecież wirus nie jest bytem duchowym. Jej używanie w takich okolicznościach nie jest wyrazem zaufania Bogu, tylko jego parodią.
Dojrzałe i niedojrzałe postawy
Ludzie zwracają się do religii, gdy szukają pociechy, chcą zaspokoić potrzebę więzi, nadać znaczenie doświadczeniom życiowym i poradzić sobie z przeciwnościami losu. Robią to jednak na różne sposoby. Psycholodzy wyróżnili trzy główne style – dwa pozytywne i jeden negatywny.
Pierwszym pozytywnym stylem, zmierzającym do przywrócenia człowiekowi kontroli nad sytuacją trudną, jest „strategia współpracy z Bogiem przy rozwiązywaniu problemu”. W tym przypadku osoba wierząca podchodzi do rozwiązania problemu poddając się woli Boga, ale równocześnie starając się zrozumieć, czego Bóg od niej oczekuje, traktując Go jako partnera. Będzie więc szukała duchowego wsparcia u Niego, poczucia bliskości z Nim, traktując napotykane trudności jako część Bożego planu lub czegoś potencjalnie pozytywnego, a więc „lekcję od Boga”, dzięki której można nauczyć się czegoś ważnego i zbliżyć się do Niego. Aby doznać pocieszenia, otuchy i wsparcia z Jego strony, będzie się uciekała do modlitwy i sakramentów, szukała wsparcia duchowego czy społecznego we wspólnocie Kościoła.
Drugi pozytywny styl związany jest z „nakierowaniem na siebie”. W tym przypadku osoba wierząca nie prosi o cud, o bezpośrednią Bożą interwencję, ale wierzy, że jeśli spotkają ją jakieś trudności, to Bóg obdarzy ją wystarczającymi umiejętnościami i zasobami, aby sobie z nimi poradziła. Oba te style prowadzą do przemiany życia poprzez nadanie mu nowego kierunku i celu, i są pomocne w pozbywaniu się negatywnych emocji – żalu, gniewu, złości.
Dostosowanie się do rygorystycznych ograniczeń państwowych i kościelnych, mających na celu przeciwdziałanie rozprzestrzenianiu się groźnego wirusa, bez wyrażania niezadowolenia z postawy duchownych i innych wiernych, czy pretensji do samego Boga za brak „heroizmu Kościoła”, jest przejawem owych pozytywnych strategii religijnego radzenia sobie ze stresem i trudnościami.
W odróżnieniu od nich negatywnym stylem radzenia sobie z trudnościami jest „przerzucanie odpowiedzialności na Boga”. Tutaj trudna sytuacja jest postrzegana jako kara Boża za grzechy, brak wiary i pobożności wśród osób bądź narodów czy też wynik działania szatana. Pod pozorem posłuszeństwa Bogu takie osoby szukają w innych źródła swoich lęków, wskazują zastępcze „kozły ofiarne”, a ich wiara zostaje zdominowana przez agresję przebraną w formuły nawoływania do pokuty.
Czytaj także: Edward Augustyn, Artur Sporniak: Świat w stłuczonym lustrze
Tacy samozwańczy „kaznodzieje” i „prorocy” Apokalipsy uważają, że potrafią odczytać sens kataklizmów i trudnych sytuacji, i czynią to „w imieniu” Boga. Ich „ewangelizacja”, jak miało to ostatnio miejsce w przypadku apelu organizatorów „Różańca do granic” (wystąpienie Lecha Dokowicza i Macieja Bodzińskiego na YouTubie pt. „Wezwanie do pokuty”), jest formą agitacji opartą na „efekcie pocieszenia”. Po tyradach dotyczących winy i potępienia duszy, bo wirus jest „karzącym wysłannikiem Boga”, proponują łaskę i zbawienie poprzez uznanie wiary w sprawiedliwego, bo mściwego Boga, i przystąpienie do ich pokutnego „ruchu”, a więc przejście na właściwą, „niezepsutą” stronę społeczeństwa i Kościoła.
Jest to wypróbowana strategia, co pokazują badania psychologiczne, gdyż kreowanie poczucia bezwartościowości i bezsilności zwiększa prawdopodobieństwo nawrócenia religijnego albo przystąpienia do grupy wyznaniowej. Czym innym jest jednak wzywanie do nawrócenia, a czym innym usprawiedliwianie nim poglądów bardzo wątpliwych teologicznie. Jak bowiem trafnie wyraził to abp Grzegorz Ryś w liście do wiernych archidiecezji łódzkiej: „Pandemia nie jest twarzą Boga! Jego twarzą jest Miłość”.
Religia jako mechanizm obronny
W negatywnym stylu radzenia sobie z sytuacjami trudnymi religia staje się formą mechanizmu obronnego opartego na specyficznych błędach poznawczych. Amerykański psycholog religii prof. Kenneth Pargament z Bowling Green State University wyróżnił kilka takich błędów.
Są to błędy: (1) jednostronności – gdy dochodzi do absolutyzacji religijności, czyli gdy nie jest ona równoważona przez inne wartości (w przypadku pandemii odwołanie się np. do wskazań nauki); (2) maski – gdy religia staje się maską dla realizacji celów niereligijnych (np. politycznych czy społecznych); (3) wyjaśniania – gdy uzurpuje sobie prawo do wyjaśniania wydarzeń wyłącznie z własnej, czyli religijnej perspektywy, z pominięciem innych, alternatywnych interpretacji, zwłaszcza potwierdzonych empirycznie (np. że komunia na język nie przenosi wirusa albo woda święcona działa jak lekarstwo); (4) kontroli – polegający na poszukiwaniu wyłącznie religijnych rozwiązań problemu, z ­pominięciem innych możliwości, szczególnie w sytuacjach kontrolowanych (będzie to np. wzywanie do procesji i wspólnych nabożeństw, bo Bóg nie dopuści do zarażenia ich uczestników, chociaż wiemy, że w tłumach wirus roznosi się szybciej i szerzej. Chodzi więc tutaj o bierne oczekiwanie na cud w sytuacji oczywistego zagrożenia zdrowia i życia, a więc o religijną nadkontrolę); (5) umiaru – a więc nieumiarkowanych czy skrajnych postaw (np. apatii czy fanatyzmu religijnego) objawiających się chociażby w niezdrowej „obsesji” Eucharystii.
Z religijnością jako mechanizmem obronnym mamy również do czynienia wtedy, kiedy jest ona: (a) niezróżnicowana – a więc kiedy przekonania i praktyki religijne są stereotypowe i ubogie (wirus to na pewno kara Boska, bo Bóg jest sędzią sprawiedliwym, który za dobro wynagradza, a za zło karze, a przecież świat jest zepsuty); (b) podzielona – gdy istnieje rozłam między przekonaniami a praktykami: chociaż nie chodzę do kościoła, muszę teraz do nich „dołączyć”, żeby dmuchać na gorące i się nie zarazić; (c) sztywna – gdy sprzyja powstawaniu uprzedzeń i stereotypów („to bezbożni ściągnęli na nas to nieszczęście”); oraz (d) niepewna – gdy relacja z Bogiem jest lękowa, ambiwalentna i/lub unikowa (Bóg nam nie pomoże, bo teraz nas karze, wirus jest jego posłańcem).
Prawdziwy kult
Mówiąc o sposobach szukania wsparcia u Boga w obliczu epidemii, pamiętajmy, że sama trwoga to za mało, aby wyjść naprzeciw trudnościom. Odwoływanie się do religijnych strategii radzenia sobie ze stresem zależy od trzech grup czynników: osobistych, sytuacyjnych i kontekstowych. A więc od tego, kto odwołuje się do religii, jaką rangę ma trudna sytuacja i jak problem rozwiązują inni.
Tak się złożyło, że trzecia niedziela Wielkiego Postu była „narodową próbą wiary” ze względu na apel biskupów, aby w tym dniu pozostać w domu i nie iść do kościoła. Na tę niedzielę przypadła również Ewangelia, w której Jezus zwracając się do Samarytanki powiedział: „Nadchodzi jednak godzina, nawet już jest, kiedy to prawdziwi czciciele będą oddawać cześć Ojcu w Duchu i prawdzie, a takich czcicieli szuka Ojciec. Bóg jest duchem; trzeba więc, by czciciele Jego oddawali Mu cześć w Duchu i prawdzie” (J 4, 23-24).
Żadna modlitwa prywatna ani wspólnotowa nie może zastąpić Eucharystii. Katolicyzm jednak nie sprowadza się do chodzenia na mszę. Jak więc zrozumieć tych, którzy „musieli” pójść na mszę do kościoła? Abstrahując od przypadków ignorancji polegającej na minimalizacji bądź marginalizacji zagrożenia, ci, którzy nie zostali w domach, wcale nie musieli tego zrobić w imię wiary w Boga i oddania mu należnej czci. Teoria przywiązania pozwala nam bowiem przewidzieć, jak zareaguje osoba wierząca na sytuacje stresowe w życiu. Ów przymus bycia w kościele może mieć pozareligijną przyczynę w lękowym bądź unikowym stylu przywiązania, który nie poddaje się zwykłym zmianom sposobu myślenia – a więc także dyspensom kościelnym czy zachętom biskupów.
Z badań wiemy, że większość ludzi, którzy doświadczyli radykalnego nawrócenia, charakteryzuje się lękowym stylem przywiązania. W głębi serca czują się oni niegodni miłości Boga i są przekonani, że nawet jeśli Bóg jest istotą pełną miłości, to Jego miłość do nich jest warunkowa lub niepewna. Lękowy styl przywiązania wypełnia życie poczuciem niepewności i strachem. Nie będę miał grzechu, skoro mówią tak biskupi, ale jak nie pójdę w niedzielę na mszę, to Bóg mnie ukarze przy innej okazji.
Przywiązanie unikowe prowadzi z kolei do izolacji i samotności, bo rytuały stają się albo puste, albo traktowane jak talizmany. W przypadku stylu bojaźliwo-unikowego osoba dystansuje się od Boga powodowana strachem przed karą. W głębi serca czuje się niegodna miłości Boga i boi się, że Bóg może ją ukarać, ponieważ jawi się On jej jako istota odległa, która może być groźna. Z kolei w podtypie lekceważąco-unikowym dominuje przeświadczenie, że polegać można tylko na sobie, gdyż Bóg pozostaje istotą odległą i zawodną, tak więc w relacji z Nim nie można liczyć na zbyt wiele. W przypadku stylu unikowego msza przesłania samego Boga, bo jest traktowana jak talizman albo substytut bycia w relacji z Bogiem, gdyż jest się w kościele z innymi.
Czytaj także: Korona sprawdza - rozmowa z prof. Bogdanem de Barbaro
Bóg jako obiekt przywiązania nie podąża tropem wytyczonym przez logicznie wywnioskowane przekonania na Jego temat, i nie wszystkich przekonają zachęty czy groźby hierarchii. Obraz Boga to złożona psychiczna rzeczywistość. Kształtuje się on nie tyle w procesie wierzenia w „coś”, ile raczej w sposobie odnoszenia się do „kogoś” (pisałem o tym w „Tygodniku” nr ­51-52/2019), i zawsze ma w sobie znamiona ambiwalencji. Oprócz miłości, przywiązanie do Boga budzi również lęk i żal, a sytuacje graniczne potrafią ową ambiwalencję jeszcze wyostrzyć.
Nie wchodząc „w buty Pana Boga” można powiedzieć, że w dobie pandemii koronawirusa jesteśmy bardziej, a nie mniej wezwani do tego, żeby Mu oddawać cześć w Duchu i prawdzie. Może to więc oznaczać siedzenie w domu zamiast w kościele, przyjmowanie komunii duchowej albo na rękę, a nie do ust, służbę bliźniemu, a nie straszenie piekłem, nietraktowanie sakramentaliów jak talizmanów oraz nauczenie się na nowo tego, co dla wielu przestało być oczywiste, czyli patrzenia na życie w świetle wieczności.
Pandemia budzi lęk, sprawia, że nasze codzienne poczucie kontroli nad życiem radykalnie się kurczy, dlatego może być również zachętą do fanatycznej religijności objawiającej się w zdominowaniu wiary przez magiczne myślenie i praktyki bądź apokaliptyczne wizje świata i potępianie „niewiernych”. Nie każda trwoga prowadzi do Boga. Jeśli chcemy, żeby nam pomógł, nasza wiara musi się oprzeć pokusie fundamentalizmu.
Jak powiedziałby w tych okolicznościach zmarły w 2002 r. dominikanin i mistyk o. Marie-Dominique Molinié: „odwaga, która pozwala się lękać, jest koniecznym warunkiem naszego wyzwolenia, naszej radości, naszego zbawienia”. Ów lęk nie jest jednak, i nie powinien być, paniką. Bóg nie poddaje nas cierpieniu po to, by nas narazić na niebezpieczeństwo. Jaką lekcję z tego wyniesiemy, w dużym stopniu wyznaczy nasza wiara. ©
CZYTAJ WIĘCEJ:
Pandemia koronawirusa - serwis specjalny
Tygodnik na kwarantannę - wybór najlepszych tekstów dostępny bezpłatnie!",KS. JACEK PRUSAK SJ,23.03.2020,https://www.tygodnikpowszechny.pl/nie-kazda-trwoga-prowadzi-do-boga-162740
15,KSIĘŻA BEZ MASEK,Po poluzowaniu obostrzeń epidemiolodzy spodziewają się wysypu ognisk choroby jeszcze latem – mają nimi być m.in. kościoły. Czy na polskiej krzywej zachorowań zaobserwujemy „efekt Bożego Ciała”?,"Lockdown zgasił pierwszą falę zachorowań na COVID-19. Niemniej epidemiolodzy, z którymi rozmawiam, przygotowując tekst do najbliższego numeru „TP”, są zgodni co do tego, że odmrażanie gospodarki to nie czas normalności. Mówią raczej o wychodzeniu z bunkra z wysoko postawioną gardą. Tymczasem większość Polaków zaczęła zachowywać się tak, jakby wirusa już nie było. Luzowanie zasad sanitarnych i ignorowanie przez społeczeństwo tych utrzymanych z pewnością przyniesie wzrost zachorowań – ostrzegają eksperci.
Nawet jeśli przyjąć, że z koronawirusem zetknęło się już 2-3 proc. Polaków (czyli nawet milion), to do tzw. odporności stadnej droga daleka. Siedzenie w domu zabezpieczyło nas przed scenariuszem włoskim czy hiszpańskim, gdzie lekarze musieli decydować, kogo podłączyć do respiratora, ale nie zapewniło nam przecież odporności. W sponiewieranym przez SARS-CoV-2 Nowym Jorku prawdopodobnie kilkanaście procent populacji ma przeciwciała. O odporności grupowej można mówić przy poziomie 60-70 proc. Bez szczepionki raczej go nie osiągniemy.
Od maja rząd odmraża polską gospodarkę, dla której każdy dzień lockdownu oznaczał miliardowe straty. Zaczęło się od zwiększenia limitu osób mogących przebywać w sklepie spożywczym, kończy się na częściowym otwarciu stadionów, umożliwieniu organizacji wesel na 150 osób i zniesieniu jakichkolwiek limitów w kościołach.
Moi rozmówcy nazywają to igraniem z ogniem i spodziewają się wysypu większych i mniejszych ognisk choroby jeszcze latem. Wymieniają, oprócz zakładów pracy, szpitale, lokale weselne i kościoły. Ubolewają, że obostrzenia są znoszone bez komentarza, że wirus wciąż jest wśród nas, i że musimy chronić szczególnie ludzi starszych i przewlekle chorych. Koronawirus grozi im ostrym zapaleniem płuc mogącym prowadzić do śmierci.
W tym kontekście niepokojące jest to, co można obserwować w polskich kościołach. Na ogół wierni tłoczą się we wnętrzu nie zachowując żadnego dystansu. Pozytywnie wyróżniają się ci proboszczowie, którzy zapewnili dobre nagłośnienie na placu przed kościołem i wychodzą tam z komunią św. Niektórzy biskupi zdecydowali o odwołaniu tradycyjnych procesji Bożego Ciała, zezwalając, by szły jedynie dookoła kościoła. W diecezjach krakowskiej, opolskiej czy białostockiej przeszły jednak ulicami miast. Abp Marek Jędraszewski napisał w komunikacie: „gorąco zachęcam do włączenia się w przygotowania do procesji oraz do licznego w nich udziału”. Przypomniał o zasadach: zakryć usta i nos, trzymać dystans od innych. Mimo że o dobry przykład było trudno (nawet zdjęcia opublikowane na stronie archidiecezji dowodzą, że ani jeden z księży nie miał maski), spora część wiernych miała przynajmniej zasłonięte twarze.
Zastrzeżenia sanitarne polskiego Kościoła są dość różnorodne i zależą od diecezji, łączy je natomiast ogólnikowość (typowy komunikat brzmi: „należy zachować wszystkie zalecenia”). Efekt: opisany powyżej przebieg typowej mszy. Warto rzucić ekumeniczne spojrzenie na krakowską parafię luterańską, gdzie – po przywróceniu nabożeństw w zeszłą niedzielę – wprowadzono limit 27 uczestników (są zapisy), którzy muszą nosić maseczki, a przed wejściem zdezynfekować ręce; komunia jest udzielana wyłącznie na rękę.
W innych krajach odmrażających gospodarkę do wzrostu zachorowań doszło po kilku tygodniach. Czy na naszej krzywej zachorowań zaobserwujemy „efekt Bożego Ciała”? Jeśli, to zapewne w połączeniu z efektem meczów, wesel i robienia zakupów bez maski na twarzy. Epidemiolodzy radzą, by bez względu na dominującą w mediach zwykłych i społecznościowych narrację trzymać się podstawowych zasad sanitarnych: w pomieszczeniach nosić maseczki zakrywające usta i nos, często myć ręce, zachowywać dystans 2 metrów. Według niedawnej publikacji „The Lancet” to środki nie tylko tanie, ale bardzo skuteczne w zapobieganiu transmisji wirusa. Warto te zasady samemu stosować (chroniąc nie tylko siebie, ale i innych, co jest wyrazem wartości jak najbardziej chrześcijańskich) – i przypominać o nich duszpasterzom.
Czytaj także: Każde zniesienie restrykcji to oddech dla gospodarki. Rząd liczy, że „jakoś to będzie”. Przed nami wakacje, a po nich jesień, kiedy druga fala COVID-19 – co do jej nadejścia eksperci są dość zgodni – pokryje się z sezonem grypowym.
  Więcej o przedwczesnej radości z poluzowania obostrzeń i grożących nam skutkach ich bagatelizowania w najbliższym numerze „Tygodnika Powszechnego” – w kioskach od środy 17 czerwca, w aplikacji i na Kindle już 16 czerwca wieczorem.",MACIEJ MÜLLER,11.06.2020,https://www.tygodnikpowszechny.pl/ksieza-bez-masek-163665
16,IDZIE ZARAZA,"Największa w historii epidemia eboli zabiła już dwa tysiące ludzi, kolejnych kilka tysięcy choruje. Wirus nie dotarł do Ghany. Ale jakby dotarł.","Gdy w marcu Akra słyszy pierwsze wiadomości o wybuchu epidemii eboli w Gwinei, wszystko jest jeszcze na swoim miejscu. Gwinea leży zbyt daleko od Ghany, a ebola nieraz już atakowała w Afryce, nigdy jednak nie rozprzestrzeniając się.
Wiosną, gdy w kraju trwa jeszcze pora sucha, żar usypia, prasa zdradza szczegóły, których ludzie z dziwnych powodów zawsze są ciekawi: prawdopodobnie pierwszą ofiarą wirusa był dwuletni chłopiec z wioski Meliandou w Gwinei. Zmarł 6 grudnia 2013 r., a po nim jego matka, o rok starsza siostra i babka. Gdy władze odkryły przyczynę coraz liczniejszych zgonów, ebola zdążyła zamieszkać w innych wioskach.
Pod koniec maja w Ghanie lunął rzęsisty deszcz. Sprzedawane na bazarach gazety mokną, rozpuszczając coraz bardziej niepokojące tytuły: ebola przedostała się do Liberii i Sierra Leone, a może i do sąsiadującego już z Ghaną Wybrzeża Kości Słoniowej. Ghańczycy zaczynają się intensywniej modlić.
Ale intensywniej już chyba nie można. „Thank you Jesus”, „Here lives the Teacher”, „Jesus eats with you”, „I believe in God”: to nie tytuły religijnych pieśni, lecz nazwy sklepów, fryzjerni, busów, kwater, restauracji i barów, które grą świętych słów przepoczwarzają się w swoje najrozmaitsze warianty. W Ghanie co druga tablica przy drogach wskazuje na jakiś kościół, zbór lub jego odłam. Obca religia padła tu na podatny grunt, na którym wiara w świat pozazmysłowy i ponadnaturalny, w sprawczą moc przodków, często dyktuje rozwój wydarzeń. W zapchanych do granic możliwości busach od Cape Cost po Bolgatangę płyną pieśni gospel, na przemian z afrykańskim popem. Wystrojony mimo ukropu w tweedowy garnitur i krawat młody pastor z Kumasi, z ręką na Biblii, ewangelizuje bosego mężczyznę, który z zamkniętymi oczami buja się w rytm charczących z głośnika bębnów.
Ebola-plaga, ebola-kara
O świcie na prowincji Ghany świat nie budzi się do życia. Wydaje się trwać, a nawet tuż po wschodzie słońca zwalniać – już przed nim do portu w Elminie wróciły dziesiątki łodzi rybackich, przed świtem kobiety upiekły placki i pączki, które noszą na sprzedaż na głowach, wysyłając w miękkim swingu esemesy. Na zarośniętym boisku pod Ejisu ochrypły głosiciel Słowa wykrzyczał przez megafon wszystkie swoje przestrogi, po czym, gdy zrobiło się jasno na tyle, by go rozpoznać, zamilkł.
Najczęściej powtarzaną było: „ebola” – ebola-plaga, ebola-kara, kara za grzechy na narodzie, który grzechu się wstydzi. Być może w jedynym kraju na świecie, gdzie przez miesiąc pobytu nie uświadczysz człowieka z papierosem (widok obcokrajowca odpalającego go na dworcu w Kumasi wywołuje awanturę), gdzie smużka dymu potrafi skłonić starca w Axim do przejścia na drugą stronę ulicy, gdzie bary zasłaniają szczelnie kotary, a picie na widoku przynosi wstyd, gdzie skromny całus męża dla swojej żony na ulicy wywołuje krzyk młodego człowieka: „You don’t do it in Ghana! Respect to our people!”.
Ale być może ebola to kara za grzechy innych: tego, który ostatnio na ulicy Bawku z niewiadomych przyczyn zabił serią z karabinu siedzących pod ścianą ludzi; szajki z Kumasi rabującej z taksówkarzami klientów; bandziorów, którzy nocami napadają na autobusy do Tamale; kolejnego typa, który przenosi drążącą społeczeństwo epidemię: zapłodnił swą 11-letnią córkę.
W szczycie pory deszczowej kraj jak ciarki po kręgosłupie przechodzi hiobowa wieść: Amerykanin liberyjskiego pochodzenia, Patrick Sawyer, zmarł na ebolę w Nigerii, dokąd przywiózł ją samolotem z Liberii. Zasłabł na lotnisku w nigeryjskim Lagos, po czym został przewieziony do szpitala, gdzie wykryto u niego wirusa. Władze poszukują wszystkich osób, które mogły mieć z nim kontakt: obsługę lotniska, załogę samolotu i pasażerów feralnego lotu regionalnymi liniami Asky. Część pasażerów zgłasza się sama, do wielu nie można dotrzeć – rozpuścili się w pulsujących ulicach, na których ludzie podają sobie ręce, jedzenie i pieniądze, ocierają się spoconymi skórami. Linie Asky nie posiadają listy pasażerów. A samolot z nosicielem na pokładzie lądował w Ghanie – w Akrze.
Spada popyt na małpy
Kraj jest osaczony. Ebola, która mimo wszelkich prób nigeryjskiej służby medycznej powala już drugą dziesiątkę ofiar – łącznie z wybitnymi lekarzami – z dnia na dzień staje się tematem numer jeden na rozkładówkach gazet. A te meldują o kolejnym, trzydziestym, czterdziestym już przypadku pacjenta z wszelkimi objawy choroby. Ta zabija w kilka dni, wykrwawiając ofiarę. Nie ma na nią leku.
Dlatego władze rozpoczynają szeroką akcję edukacyjną, bo jedyną szansą uniknięcia katastrofy jest prewencja. Na billboardach, w prasie i w telewizji wzywa się naród do wzmożonej troski o higienę: myć ręce mydłem pod bieżącą wodą, natychmiast zgłaszać się do lekarza po zaobserwowaniu niepokojących objawów, izolować chorych, nie dotykać ich pościeli i ubrań, unikać jak ognia pobytu w jaskiniach i jedzenia mięsa z buszu, bo ebolę najpewniej przenoszą dzikie zwierzęta. Przy drodze z Cape Cost do Kumasi, stolicy królestwa Aszanti, młodzi chłopcy sprzedają jednak martwe szczury leśne, trzymając je za ogon pokrwawioną głową w dół. Z ostrzałem wyjątkowo trudnych pytań mierzy się 37. wojskowy szpital w Akrze: zamieszkują go nietoperze.
Ebola wywraca do góry nogami rynek żywnościowy – spada popyt na ulubioną przez wielu Ghańczyków dziczyznę (małpy, antylopy), a na stoły wraca drób i ryby, które popadły wcześniej w niełaskę po wybuchu epidemii ptasiej grypy i informacji o truciznach używanych przez rybaków.
John Dramani Mahama, prezydent Ghany – chluby na ekonomicznej mapie Afryki, która zmaga się jednak ostatnio z poważnymi problemami finansowymi, w tym z dramatycznym spadkiem wartości krajowej waluty – przeznacza na walkę z ebolą skromne 900 tys. cedi.
To nie kara boża
Tymczasem w Nigerii, a po niej w całym regionie coraz głośniej robi się o człowieku nazywającym się prorokiem TB Joszua i przedstawicielem Pana na ziemi. Głosi, iż jest w posiadaniu święconej wody, która leczy ebolę. Zarzeka się, iż dostarczy cudowny środek do każdego zainfekowanego kraju.
Do akcji włącza się Kościół w Ghanie, ponieważ coraz liczniejsi znachorzy z krzyżem na piersi stawiają tę instytucję w kłopotliwej sytuacji. Ebola prowokuje wśród miejscowej inteligencji burzliwą dyskusję pod fundamentalnym tytułem: „wiara kontra nauka”. Chrześcijańska Rada Ghany – reprezentowana przez sekretarza generalnego dr. Kwabenę Opuni-Frimponga – wydaje oświadczenie: ogłasza wiernym, że ebola nie jest karą bożą, tylko wirusem, któremu trzeba zapobiec. Wzywa do budowy centrów leczniczych w Akrze, Kumasi i Tamale oraz kontroli zdrowotnej pasażerów przybywających z objętych epidemią krajów.
Bo zachodnie media uparcie powtarzają informację, że Ghana zamknęła połączenia z Monrovią (stolica Liberii), Konakry (Gwinea), Freetown (Sierra Leone) i Lagosem. Tymczasem na Kotoka Airport regularnie lądują kolejne samoloty stamtąd.
Dlatego ludzie na swoich podwórkach i ulicach, na których spędzają większość życia, poszerzają horyzonty – i wielu z nich po raz pierwszy w życiu słyszy lub dyskutuje o granicach nie wsi, miasta czy klanu, lecz całego kraju. Ghana sąsiaduje od zachodu z Wybrzeżem Kości Słoniowej (sprzeczne informacje na temat obecności eboli), od północy z Burkina Faso (rzekomo wolne od wirusa, ale stąd właśnie przybył Burkinianin z jego objawami) i na wschodzie z wąskim na 70 km Togo, które graniczy z równie niewielkim Beninem, za granicą którego jest już Nigeria – i ebola.
Ludzie dowiadują się, że na samej granicy z Togo znajdują się 23 nieoficjalne przejścia: zakurzone, czerwone drogi, a czasem ścieżki w lesie, którymi jeżdżą wte i wewte motorki z pasażerami rozmaitych nacji. A pogranicznikom, którzy chcieliby patrolować granicę, brakuje pojazdów, latarek i namiotów. Na zachodnią granicę, z Wybrzeżem Kości Słoniowej, do Elubo wybiera się sam minister zdrowia, by osobiście dopilnować wdrożenia nowych procedur.
Gdy odjeżdża, wszystko wraca do normy.
Prezydent podbija stawkę
Prawie, bo na bazarach i targowiskach, gdzie piętrzą się poukładane jak klocki kassawy i jamsy, wyrastają góry środków dezynfekujących do rąk, których ceny w związku z szybującym popytem rosną z dnia na dzień. Wielu ludzi, którzy witali się w prawdziwie wylewnym afrykańskim stylu, długo potrząsając sobie zakleszczone dłonie, cofa je, pokrzykując niby żartem: „Ebola!”.
Aby nie dopuścić do równie groźnej paniki w kraju, publicyści i lekarze informują: ebolą można zarazić się wyłącznie przez kontakt z płynami ustrojowymi chorego, a więc np. nie przez dotykanie pieniędzy czy pływając w basenie; wirus ginie po kontakcie z mydłem, wodą i na słońcu, i nie ma też żadnych medycznych powodów do zamknięcia granic. Przywołują udokumentowany przypadek z wioski Kikwit w Kongu, w której lokalny zwyczaj zabraniał dzieciom dotykania dorosłych – te, które mieszkały w domu z chorymi na ebolę, nie zachorowały.
Tyle że inni dodają – ginie na słońcu, ale po paru dniach.
Tymczasem w Liberii zamykają już całą dzielnicę-slumsy West Point, która staje się „ebola gettem”. Odcięci od dostaw jedzenia mieszkańcy wszczynają bunt, który tłumi wojsko; ze szpitali uciekają z pomocą krewnych chorzy i udają się do znachorów; mieszkańcy miasta protestują na ulicach przeciw ignorancji władz, która przez kilka dni nie usuwa z chodnika ofiary wirusa. Ciała leżą też pod supermarketem Koala przy Oxford Street w biznesowej części Akry, a szpital w Buduburam ogarnia panika po kilkunastu dziwnych i niewyjaśnionych zgonach liberyjskich uchodźców z pobliskiego obozu. Skoro zarazić się ebolą można przez kontakt z płynami ustrojowymi, wystarczy zadrapanie na dłoni, ranka...
Zamknięcie połączeń lotniczych z krajami z ebolą rozważają już państwa z innych części kontynentu: Kenia, Zimbabwe i RPA. Dziennikarze udowadniają władzom, że kraj jest zupełnie nieprzygotowany na atak najgroźniejszego wirusa na świecie, tym bardziej że służby nie zdały testu z cholery, która panoszy się w samej stolicy, a liczba jej potwierdzonych przypadków sięga już 555 i szybko rośnie. Tak jak kolejnych zgonów.
Prezydent podbija stawkę: z państwowej kiesy wysupłuje 6 mln cedi na zakup brakującego sprzętu w szpitalach – rękawic, masek, na budowę ośrodków izolacyjnych i szkolenia.
Grzęźniemy w śmieciach
Ebola dotyka też armii – jedna tylko uczelnia, Ghana Armed Forces Command and Staff College, jest bliska straty 300 tys. dolarów, których w tym roku nie wpłacą przestraszeni wirusem liczni studenci z innych rejonów kontynentu. Uczelnia pochłania rocznie 4 mln cedi, podczas gdy zatwierdzono dotychczas marne 229 tys., a przypadek Liberii wskazuje, jak istotna okazuje się rola wojska w przypadku ataku eboli. Uczelnia decyduje się odroczyć rozpoczęcie roku akademickiego i czekać na rozwiązanie kryzysu – największego od powstania uczelni za czasów ojca niepodległego narodu, doktora Kwamego Nkrumah.
Wokół rozkopanego ronda jego imienia, wokół jego mauzoleum, po ostatnich już tego lata ulewach, płyną rzeki wody, błota i moczu, na których unoszą się skórki z banana i barwne jak afrykańskie koszule strzępy plastiku. Nacierająca cholera, malaria, która potrafi zabić tu 200 osób dziennie i kwestia eboli odsłaniają razem bolesną prawdę: Akra jest brudna, spływa szambem, Akra cuchnie, Ghana grzęźnie w śmieciach, tonie w nich ocean, i o poranku wyrzyguje na rajskie, najpiękniejsze w całej Afryce Zachodniej plaże brikolaż ludzkich odpadów, które upamiętnią tę cywilizację. Drogi są w opłakanym stanie, handlarzom dojazd na targ na północy kraju ze wsi do miasta zajmuje dwie godziny, jesteśmy brudni i leniwi, śmierdzimy, nigdzie nie capi tak jak pod Axim, gdzie opary zwierzęcego łoju mieszają się z wonią palonych opon, zacznijmy się myć i sprzątać, a pozbędziemy się chorób, winni jesteśmy my, Afrykańczycy...
Tak pisze i uważa wielu miejscowych publicystów, mimo że kultura Afryki (ludzie żyją, a czasem śpią na ulicy) i właściwości afrykańskich produktów naturalnych (jedną piątą wagi jamsów, bananów i kassawy stanowią niejadalne skórki) naturalnie sprzyjają produkcji odpadów.
Oni jedzą rękami
Ghańczycy, również na dalekiej prowincji, mają od teraz okazję usłyszeć przez telefon fachową poradę na temat ryzyka: firma Vodafone uruchomiła gorącą linię pod numerem 255 – od czwartej po południu do dziesiątej wieczór. Jej pracownicy informują, że mimo braku listy pasażerów, władzom udało się odnaleźć około dwudziestu pasażerów fatalnego lotu z Liberii do Lagos, którzy mieli kontakt z Patrickiem Sawyerem. Testy wykazały, że mieli szczęście.
Władza informuje o tym za pomocą radia, które za darmo udostępnia czas antenowy na programy edukacyjne; prawie gotowy jest klip telewizyjny. W całym kraju zostaje przesunięty termin rozpoczęcia roku szkolnego, by wyposażyć budynki w środki dezynfekcji i procedury. Na ghańskich uniwersytetach studiuje ponad 6 tys. studentów z ponad 100 krajów, w tym z objętych epidemią. Prezydent nie zasypia gruszek w popiele: przeznacza już 35 mln cedi na walkę z ebolą.
Ale podróże do Ghany odwołują kolejne międzynarodowe delegacje, m.in. z University of New England, podkreślając, że Patrick Sawyer lądował w Akrze. Zachodni komentatorzy załamują ręce nad kadrami z drogiej restauracji w stolicy kraju, gdzie lokalni biznesmeni – jak prawie wszyscy Ghańczycy – jedzą rękami. Nie zauważają, że robiąc to tak, a nie obcymi sztućcami, minimalizujemy ryzyko.
Na środkach dezynfekujących, których ceny nadal rosną, firmy zarabiają krocie. Konsternację na rynku wzbudza opinia dr. Philipa Amoo ze szpitala Korle Bu, który odziera ze złudzeń: sprzedawane na bazarach żele z alkoholem i gliceryną nie zabijają wirusa, obywatele powinni używać tylko środków z chemikaliami. Jego szpital ogłasza porażkę: załoga nie radzi sobie z epidemią cholery, a korytarze zamieniają się w izolatki dla chorych. Ebola wywołuje rewolucję w strategii głównego gracza na rynku dezynfektantów, firmy Camel (55 proc. rynku), która wypuszcza nową serię produktów, a w reklamach informuje klientów o zmianie barwy logotypu z zielonego na niebieski, by odróżnić się od konkurencji, i rusza z ogólnokrajową promocją.
Po przeprowadzeniu badań rzecznik 37. szpitala w Akrze ogłasza, że żyjące w nim od lat nietoperze nie noszą eboli.
Porządki na bazarze
Gdy deszczowe chmury nad miastem rozprasza bryza znad Atlantyku, światło odsłania widok niewidziany od lat: największy bazar w mieście, Kaneshie, jest czysty i zamieciony, a przy jezdni nie walają się góry śmieci. Pod presją społeczną służby miejskie, w wyniku dyrektywy samego prezydenta, otrzymały od władz dziesięciodniowe ultimatum na uprzątnięcie centrum miasta. Liderki związku handlarzy z Kaneshie spotkały się z władzami państwowymi, by uzgodnić harmonogram prac i apelują o ponowne zatrudnienie na bazarach inspektorów sanitarnych. Podkreśliły konieczność rozstawienia w pobliżu placów targowych koszy, aby bazar przestał pełnić funkcję wysypiska. Wiceprezydent Ghany, Kwesi Bekoe Amissah-Arthur, oraz właściwi ministrowie składają im solenne obietnice.
Do tej pory w historii Ghany nie pojawił się ani jeden potwierdzony przypadek eboli.
PRZESĄDY O AFRYCE
Malaria, cholera, bilharcjoza, żółta febra, śpiączka afrykańska, denga, dur brzuszny, wścieklizna, teraz ebola... – już w lekturze ostrzeżeń przed wyjazdem podróżny ociera się o stygmat, który przesądza, jak postrzegamy Afrykę. To ziemia najgorszego paskudztwa na świecie. Dla wielu jest zaskoczeniem, że większość Afrykańczyków chodzi, je, myje się, śpi, a od świtu, a nawet wcześniej jakoś ciągnie wózek zwany życiem.
Tragedią Afryki nie jest ebola, tragedią Afryki jest fakt, że o niej mówimy przy okazji epidemii. Wirus prowokuje do pytania – jak w ogóle pisać o Afryce? Wiara, że przeciętnego obywatela obchodzą Irak, Palestyna czy Afryka, jest wiarą inteligenta. Tak naprawdę zajmuje się tym garstka koneserów. Im więcej globalizacji, tym mniejsze zainteresowanie ludzi odległą kulturą. Z wyjątkiem eboli oczywiście, bo tej nieco się boją.
Gdy wróciłem z Afryki, wiele osób obawiało się kontaktu ze mną. – Masz ebolę? – pytano żartem, a czasem serio. Pierwszy raz w życiu poczułem się Afrykańczykiem i nie było to miłe doświadczenie.
EBOLA, CZYLI CZARNA RZEKA
Wirus eboli po raz pierwszy wykryto w belgijskiej misji we wsi Yambuku w Kongu (Zairze) w 1976 r. Pierwszą ofiarą był dyrektor szkoły, który wyjechał na urlop na północ i wrócił z zapasami mięsa małp i antylop. Po jego pogrzebie liczba chorych nagle wzrosła.
Jako pierwszy przyczynę zgonów zidentyfikował dr N’goy, główny lekarz dystryktu. Dwa tygodnie później na miejsce przyleciał Peter Piot, dziś dyrektor London School of Hygiene & Tropical Medicine, by napisać o tym międzynarodowy raport. Ciała leżały wzdłuż dróg w dżungli; w szpitalach pielęgniarki nie sterylizowały strzykawek i zarażały kolejnych pacjentów. Piot „ochrzcił” wirusa wspólnie z towarzyszem wyprawy, Karlem Johnsonem, przy – jak pisze we wspomnieniach – połówce galonu Kentucky whiskey. Proponował nazwę Yambuku, ale Johnson odparł, że to będzie dla wsi stygmat. Uzgodnili, że wirus powinien przyjąć nazwę rzeki. „Kongo” było zajęte przez inny wirus. Jedna z rzek przy Yambuku nazywała się Ebola. Gdy wytrzeźwieli, zdali sobie sprawę, że inne rzeki płyną bliżej wsi, ale nie zmienili już zdania. Ebola znaczy „Czarna Rzeka”.",ANDRZEJ MUSZYŃSKI,08.09.2014,https://www.tygodnikpowszechny.pl/idzie-zaraza-24071
17,SŁOWA BISKUPA BŁĘDNE I GROŹNE,"Podczas gdy wobec epidemii koronawirusa Episkopat zaleca dyspensę od niedzielnej mszy, abp Dzięga w liście pasterskim wyraźnie sugeruje, że nie można się zarazić przez wodę święconą ani przez komunię świętą do ust.","Abp Andrzej Dzięga napisał – wczoraj! – list pasterski do wiernych diecezji szczecińsko-kamieńskiej, który jest czytany podczas dzisiejszych mszy św., m.in. w katedrze, z transmisją online. Biskup wprawdzie wydał dostępne na stronach internetowych diecezji zarządzenie, by – zgodnie z przepisami państwowymi – na mszy nie było więcej niż 50 osób. Jego list jednak zawiera treści, które nie mają uzasadnienia teologicznego, a sugerują zachowania bardzo niebezpieczne dla zdrowia i życia ludzi w czasie rozszerzającej się pandemii.
Hierarcha zachęca: „Nie lękajcie się sięgać z wiarą po wodę święconą”. Boi się jej bowiem – twierdzi arcybiskup – diabeł, zaś „duszpasterze dbają, by była zawsze świeża i odnawiana przynajmniej raz w tygodniu. W razie potrzeby, woda w kropielnicach jest wymieniana dosłownie każdego dnia”.
W nawiązaniu do dzisiejszych czytań mszalnych abp Dzięga rozwija też refleksję nad wartością Eucharystii, w której spotykamy Jezusa. Byłoby to całkiem zrozumiałe i uzasadnione, gdyby nie łączyło się z bardzo wyraźnym apelem do wiernych: „Nie lękaj się, Siostro i Bracie, jeśli tylko możesz, przyjmować Świętej Komunii na kolanach i do ust”, związanym z uzasadnieniem, że „Chrystus nie roznosi zarazków ani wirusów”.
Słowa metropolity szczecińsko-kamieńskiego wyraźnie sugerują, że nie można się zarazić koronawirusem przez używanie wody święconej, a na pewno nie – przez przyjmowanie komunii świętej do ust. Są to stwierdzenia teologicznie błędne, empirycznie fałszywe i społecznie niebezpieczne.
CZYTAJ TAKŻE: Komunia też podlega prawom biologii >>
Błąd teologiczny polega na niezrozumieniu prawdy o wcieleniu Boga i opierającej się na niej nauki o Eucharystii. Katolicka wykładnia, sformułowana na Soborze Chalcedońskim, uznaje, że we wcieleniu nie nastąpiło zmieszanie natur boskiej i ludzkiej – lecz że ta druga zachowała wszystkie swoje właściwości. W konsekwencji ludzka natura Jezusa zachowała także wspólną nam wszystkim podatność na choroby. Gdyby koronawirus szalał na Bliskim Wschodzie w czasach Jezusa, On także mógłby się zarazić i zarażać innych. Kwestionowanie tego jest możliwe tylko w teologicznym kontekście bardzo bliskim niektórym wczesnochrześcijańskim herezjom: monofizytyzmu lub doketyzmu.
Gdyby koronawirus szalał na Bliskim Wschodzie w czasach Jezusa, On także mógłby się zarazić i zarażać innych.
Katolicka nauka o Eucharystii uznaje zaś, że konsekrowane chleb i wino, choć stają się Ciałem i Krwią Pana, to w swojej fizycznej warstwie zachowują własności materii, z której są zrobione. W konsekwencji wirus może się na nich przenosić tak samo, jak na każdym innym kawałku chleba i w każdej innej kropli wina.
Jeśli jest tak z konsekrowanymi chlebem i winem, to tym bardziej z wodą święconą. Przenosi ona wirusa, jak każda inna woda.
To więc bardzo dziwne i smutne zarazem, że biskup szczecińsko-kamieński rozwija w swoim liście teologię, która bliższa jest starożytnym herezjom niż katolickiej ortodoksji. Tragiczne jest zaś to, że ta teologia może przynieść społecznie katastrofalne skutki. Wielu ludzi, zwiedzionych biskupią argumentacją, podaną dodatkowo z biskupim autorytetem, może podjąć działania niebezpieczne nie tylko dla ich własnego zdrowia i życia – lecz także narażające zdrowie i życie ich bliskich.
Ten list to przejaw nieodpowiedzialności.
Zobacz więcej:
Serwis specjalny: pandemia koronawirusa
""Tygodnik"" na kwarantannę - wybór najlepszych tekstów dostępny bezpłatnie ",PIOTR SIKORA,15.03.2020,https://www.tygodnikpowszechny.pl/slowa-biskupa-bledne-i-grozne-162565
18,SERCE PAPIEŻA,"Życzę nam wszystkim w te Święta, żebyśmy lepiej rozumieli. Wtedy rozstąpią się mroki świata, nadzieja rozświetli twarze, dalecy staną się bliscy, a bliscy – najbliżsi.","Chciałbym jako podarunek pod choinkę podać na zachętę kilka fragmentów nowej książki papieża pt. „Powróćmy do marzeń. Droga ku lepszej przyszłości”. Powstała podczas kwarantanny Franciszka. W pisaniu wspierał go brytyjski pisarz i dziennikarz Austen Ivereigh (komentator BBC, autor wydanej i u nas biografii pt. „Prorok. Biografia Franciszka, papieża radykalnego”). Ta książka to ani wywiad z papieżem, ani jego spisane monologi. Jak powstawała, czytelnik może się przekonać w zamykającym ją „Postscriptum” Ivereigha. Choć oparta na klarownym schemacie: „kontempluj – rozeznawaj – proponuj”, chwilami sprawia wrażenie nieco chaotycznej, może dlatego, że jest o prawie wszystkim, jak nasze codzienne rozmowy.
„W próbach życia odsłaniasz swoje własne serce (...). Normalne czasy są jak wymiana formalności podczas oficjalnej rozmowy – nigdy nie musisz ukazywać siebie”. Nie wiem, jak ta książka ma się do tzw. zwyczajnego nauczania papieskiego, ale wiem, że w niej papież Franciszek odsłania własne serce, pokazuje siebie.
Wybrane fragmenty nie są syntezą książki, a raczej pokazaniem, co papież Franciszek myśli o kilku ważnych sprawach.
O PANDEMII: „Kryzys pandemii COVID-19 wydaje się wyjątkowy, gdyż dotyka większości ludzkości. (...). Są tysiące równie strasznych kryzysów, ale ponieważ dzieją się one gdzieś daleko od wielu z nas, zachowujemy się tak, jakby w ogóle ich nie było”. „Czasami myślenie globalne cię paraliżuje (...) Tym, co pomaga, jest skupienie się na konkretnych sytuacjach (...) nie możesz iść na peryferie w sposób abstrakcyjny; potrzebujesz konkretu. Często myślę o prześladowanych ludach (...) Szczególnym uczuciem darzę lud Rohinga. (...) W Bangladeszu tysiące ich przebywa w obozach dla uchodźców, gdzie szaleje wirus COVID-19. Wyobraź sobie, co dzieje się w obozie dla uchodźców, gdy uderza w niego wirus”. „Czasem, kiedy myślę o wyzwaniach, które są przed nami, czuję się przygnieciony. Ale nigdy nie czuję beznadziei”.
TERAZ: „Widzę teraz dużo okopów. Ludzie, którzy najwięcej zainwestowali w świat, jaki obecnie mamy, właśnie kopią okopy. Niektórzy przywódcy mówią, że tu i ówdzie można by coś przesunąć, ale tak naprawdę są zwolennikami starego systemu. Gdy mówią o »zdrowieniu«, mają na myśli położenie w przyszłości odrobiny farby, dotknięcie pędzlem swojego dzieła tu i ówdzie, a wszystko po to, by się upewnić, że nic się nie zmieni. Jestem przekonany, że doprowadzi to do jeszcze większej porażki, takiej, która może wywołać ogromną społeczną eksplozję”.
JUTRO: „Dzieją się rzeczy, których nigdy sobie nie wyobrażaliśmy. Zapaść środowiska, globalna pandemia, powrót populizmów – właśnie teraz je przeżywamy, a to, co kiedyś uważaliśmy za normalne, coraz bardziej przestaje istnieć. Myślenie, że możemy wrócić do miejsca, w którym byliśmy, jest iluzją. Próby przywrócenia dawnego porządku rzeczy to zawsze wejście w ślepy zaułek”.
FUNDAMENTALIZM. „W obliczu tej niepewności ideologia i sztywny sposób myślenia wabią urokiem, któremu musimy się oprzeć. Fundamentalizm jest środkiem do gromadzenia myśli i zachowań jako schronienia, które ma podobno ochronić człowieka przed kryzysem. Fundamentalizmy oferują ochronę ludzi przed destabilizującymi sytuacjami w zamian za pewien egzystencjalny kwietyzm. Proponują one jeden, zamknięty sposób myślenia jako substytut tego, który otwiera na prawdę. Kto szuka schronienia w fundamentalizmie, ten boi się wyruszyć na poszukiwanie prawdy. On już »ma« prawdę, a każde jej szukanie jest interpretowane jako agresja wobec jego osoby”.

Papież Franciszek na Placu Świętego Piotra. Watykan, 27 marca 2020 r. / ABACA / PAP
NADUŻYWANIE WŁADZY. „Nie przestanę mówić ze smutkiem i wstydem, że te nadużycia [władzy] popełniali również niektórzy członkowie Kościoła. W ostatnich latach podjęliśmy ważne kroki w celu ich wykorzenienia i stworzenia kultury opieki, zdolnej do szybkiego reagowania na oskarżenia. To zajmie trochę czasu, ale jest nieuniknionym zobowiązaniem, na które musimy nalegać ze wszystkich sił. Nie może być więcej nadużyć – czy to seksualnych, czy też władzy i sumienia – ani w Kościele, ani poza nim”.
HISTORIA NIEUPIĘKSZONA. „Hańba naszej przeszłości jest częścią tego, czym i kim jesteśmy. (...) Istnieje wielkie niebezpieczeństwo we wspominaniu win innych w celu głoszenia swojej własnej niewinności (...). Spójrzmy na przeszłość krytycznie, lecz z empatią, aby zrozumieć, dlaczego ludzie przyjęli za pewnik to, co teraz wydaje nam się odrażające. I wreszcie, jeśli musimy przeprosić za błędy popełnione przez instytucje tamtego czasu, możemy to zrobić, ale zawsze mając na uwadze kontekst historii. (...) Historia jest tym, czym była, a nie tym, czym chcielibyśmy, żeby była”.
EKOLOGIA. „Istnieją ruchy ekologiczne, które zmieniają doświadczenie ekologiczne w ideologię, ale świadomość ekologiczna to po prostu świadomość, a nie ideologia. To świadomość, jaka jest stawka losu ludzkości”.
ABORCJA. „Jeśli uważasz, że aborcja, eutanazja i kara śmierci są do zaakceptowania, twoje serce nie będzie przejmowało się skażeniem rzek i niszczeniem lasów deszczowych. I odwrotnie. Tak więc, nawet jeśli ludzie będą nadal usilnie argumentować, że problemy te dotyczą różnych porządków moralnych, jak długo będą się upierać, że aborcja jest uzasadniona, ale pustynnienie już nie, albo że eutanazja jest zła, ale zanieczyszczone rzeki są ceną za postęp gospodarczy, tak długo będziemy wciąż tkwić w tym samym braku integralności, który doprowadził nas tu, gdzie jesteśmy”.
LUDZIE O WYIZOLOWANYM SUMIENIU. „Katolikom o wyizolowanym sumieniu nigdy nie brakuje powodów do krytykowania Kościoła, biskupów czy papieża: albo jesteśmy spóźnieni, albo poddajemy się nowoczesności; nie jesteśmy tym, czym powinniśmy być lub podobno kiedyś byliśmy”. „Ci, którzy deklarują, że w Kościele jest zbyt wiele »zamieszania« i że tylko takiej czy innej grupie purystów lub tradycjonalistów można ufać, sieją podziały. To samo dotyczy tych, którzy twierdzą, że dopóki Kościół nie wyświęci kobiet na dowód swojego zaangażowania na rzecz równości płci, lokalna parafia lub biskup nie mogą liczyć na ich współpracę. Są to pozornie spójne i dobrze uzasadnione powody, ale maskują one ducha wyizolowanego sumienia, które odmawia bycia uczniem Chrystusa na łonie Jego Kościoła. Ludzie ci kończą na przehandlowaniu doktryny dla ideologii, a ich przypuszczenia i podejrzenia ostatecznie prowadzą ich do snucia teorii spiskowych i patrzenia na wszystko przez zniekształconą soczewkę”.
GRZESZNA TWARZ KOŚCIOŁA. „Pomóżmy mu znowu wstać. Nie potępiajmy go ani nie lekceważmy, lecz troszczmy się o niego jak o naszą własną matkę. (...) Niestety, dzisiaj tak wielu ludzi (...) z zamkniętego świata swego oblężonego »ja« narzeka i gardzi, a czując, że ich tożsamość jest zagrożona, angażuje się w bitwy – online i osobiście – by się poczuć bezpieczniej”.
To kilka zaledwie fragmentów. Świątecznie zapraszam na spotkanie z Franciszkiem. Ta niewielka książeczka jest jak rozmowa z nim. Pomaga go zrozumieć, zrozumieć Kościół i zawiłości świata.
Życzę nam wszystkim w te Święta, żebyśmy lepiej rozumieli. Wtedy rozstąpią się mroki świata, nadzieja rozświetli twarze, dalecy staną się bliscy, a bliscy – najbliżsi. Świąteczny numer „Tygodnika” na pewno nam w tym pomoże. ©℗
CZYTAJ WIĘCEJ: BOŻE NARODZENIE 2020 >>>",KS. ADAM BONIECKI,14.12.2020,https://www.tygodnikpowszechny.pl/serce-papieza-165960
19,BISKUP SOBIEPAN,Od czasu Soboru Watykańskiego II dominująca w teologii interpretacja władzy biskupiej doprowadziła w Kościele do chorej sytuacji.,"Wyobraźmy sobie: oto biskup jednej diecezji jest świadkiem tego, jak biskup innej diecezji przenosi księdza pedofila z jednej parafii do drugiej, następnie wulgarnie poniża grupę swoich księży, a do tego głosi teologiczne głupstwa, np., że przez święte kapłańskie ręce żaden wirus nie przejdzie na przyjmujących komunię. Sytuacja boli tego pierwszego biskupa, ale nie reaguje. Zapytany, dlaczego, odpowiada: „Jako człowiek, owszem, powinienem przeciwdziałać, ale jako biskup… nie mogę… Doktryna o władzy biskupiej w Kościele mi na to nie pozwala”.
Właśnie taka teologia władzy biskupiej zda się dziś całkiem popularna. W obliczu grzechu czy głupoty jakiegoś biskupa związuje ręce nie tylko jednemu bolejącemu hierarsze. Na nic się zda nawet cały bolejący episkopat danego kraju, bo ten z zasady właściwie nie może żadnego biskupa do niczego zobowiązać. Tej konkretnej trudnej sytuacji mógłby zaradzić papież, biskup Rzymu, i tylko on, ale papież jest daleko, a do tego musi mieć na oku, bagatela, blisko 5,4 tys. wszystkich biskupów na całym świecie, grubo ponad 400 tys. księży, 642 tys. zakonnic, 44 tys. diakonów stałych, 51 tys. braci zakonnych, a na dodatek ponad 1,3 mld świeckich katolików.
Problematyczne wyjaśnienia
Czasami można odnieść wrażenie, że biskupi, zamiast tworzyć „kolegium następców apostołów”, czyli wspólnotę osób biorących na siebie brzemię współodpowiedzialności za Kościół, jak postanowił Sobór Watykański II, raczej tworzą coś w rodzaju mgławicy niezależnych od siebie monad bez okien, z których każda zda się zajęta swoimi sprawami, odpowiedzialna zasadniczo wyłącznie za siebie i praktycznie tylko przed samą sobą.
W miarę regularnie przekonujemy się o tym biskupim monadyzmie w Kościele nad Wisłą, choćby słysząc w mediach bolejących hierarchów, którzy tłumaczą brak swojej reakcji „brakiem tytułu” do zajmowania się innymi biskupami i odsyłają do nuncjusza. Albo mówiących: „Kościół jest tak skonstruowany, że liczy się jeden biskup z jego diecezją i cały Kościół powszechny. Stosunkowo najmniej ważny jest Kościół w jakimś kraju, a zatem także jego episkopat, który stanowi anonimowe gremium, a nie kolegium następców apostołów”.
Z tego rodzaju tłumaczeniami wiążą się przynajmniej dwa problemy. Po pierwsze, zda się z nich wynikać, że Kościół powszechny to coś od nas (bardzo) oddalonego, że nie ma on jakoby styczności z Kościołem w moim kraju, a przecież Kościół w każdym kraju, także w mojej ojczyźnie, każda jego diecezja, jest jednocześnie Kościołem powszechnym. Powszechny to z grecka katholikos (katolicki). Być odpowiedzialnym za Kościół powszechny to być odpowiedzialnym także za swoją diecezję i diecezje sąsiednie.
Po drugie, wizja Kościoła przedstawionych biskupich wyjaśnień nie w pełni harmonizuje z koncepcją Franciszka, która wciąż z trudem przebija się do świadomości i życia Kościoła. Obie te koncepcje różni przede wszystkim inne pojmowanie tego, co w języku Kościoła nazywa się kolegialnością biskupią. Kolegialność to kluczowe pojęcie dla pojmowania władzy w Kościele. Wskazuje na sprawę współodpowiedzialności biskupów, na czele z biskupem Rzymu, za kierowanie Kościołem oraz na zagadnienie uprawnionych form realizacji tej odpowiedzialności. Pod tym względem wielu biskupom dzisiaj bliżej do wizji Jana Pawła II czy Benedykta XVI niż Franciszka. Obecny papież idzie w tej materii inną drogą niż poprzednicy, mocniej – jak sądzę – trzymając się ustaleń i intuicji ostatniego Soboru. Aby to lepiej zrozumieć, trzeba cofnąć się w czasie do dwóch ostatnich soborów: Watykańskiego I (1869-70) i Watykańskiego II (1962-65).
Klęska ortodoksji?
Jednym z najważniejszych zadań Vaticanum II było wzmocnienie roli biskupów, tym samym wzmocnienie Kościołów lokalnych, a ostatecznie dokonanie niejakiej decentralizacji Kościoła. W wieku XIX i pierwszej połowie XX cała władza skupiała się praktycznie w papieżu (i ­Kurii Rzymskiej), czego efektem, ale i źródłem eskalacji okazało się ogłoszenie na Vaticanum I dogmatu o papieskim prymacie i nieomylności w sprawach wiary i moralności. Za dogmatem ruszyła w Kościele istna lawina kultu papieża, nierzadko o znamionach bałwochwalstwa. Biskupom w tamtych czasach przypadła rola wykonawców rozkazów „pana na Watykanie”, przedłużenia ramion tego iście boskiego namiestnika, nieomylnego i wszechwładnego. W obowiązującej wówczas wizji władza biskupów miała pochodzić z nadania papieża, nie zaś być dziełem Boga.
Sobór Watykański II stanął przed wyzwaniem przezwyciężenia tej jednostronnej wizji. Jego zwołanie – jak mówił Paweł VI – było konieczne, aby naprawić, uzupełnić i dopełnić to, czego zabrakło Soborowi Watykańskiemu I, który skoncentrował się na władzy papieża, w cieniu pozostawiając rolę innych biskupów. Tym samym Vaticanum II musiał zająć się sprawą ich kolegialności, od dłuższego już czasu zarzuconą. Ostatecznie właśnie kolegialność stała się jednym z kluczowych punktów obrad Soboru, jak i jednym z jego największych osiągnięć. Yves Congar, dominikanin i jeden z soborowych ekspertów teologicznych, nie miał co do tego złudzeń: „Sobór wypracował przede wszystkim naukę o kolegialności”.
Decydujące znaczenie dla doktryny Vaticanum II o kolegialności biskupów miało głosowanie nad nadzwyczaj „kontrowersyjnymi” czterema tezami, nad którymi podczas obrad przetoczył się huraganowy spór między konserwatystami i liberałami:
1. Konsekracja biskupa jest najwyższym stopniem święceń sakramentalnych.
2. Każdy we właściwy sposób wyświęcony biskup w komunii z innymi biskupami i biskupem Rzymu stanowi kolegium biskupów.
3. Kolegium biskupów poprzez swoją działalność ewangelizacyjną, uświęcającą i przewodzącą jest następcą Kolegium apostołów i zawsze w komunii z biskupem Rzymu sprawuje pełną i najwyższą władzę w Kościele powszechnym.
4. Tak rozumiana władza Kolegium Biskupów, w jedności z biskupem Rzymu, pochodzi z prawa Bożego, a nie z nadania papieża.
Głosowanie okazało się pełnym triumfem liberałów. Ojcowie soborowi przyjęli te cztery tezy zdecydowaną większością głosów (pierwszą: 2123 do 34; drugą: 2143 do 104; trzecią: 2148 do 336 oraz czwartą: 2138 do 408). Przegrani konserwatyści, na czele z hierarchami Kurii Rzymskiej, wynik głosowania uznali za nieszczęście i klęskę katolickiej ortodoksji.
Czytaj także: Józef Majewski: Wiara stopniowana
„Zmartwychwstanie” biskupów na Soborze Watykańskim II dobrze widać w zreformowanym w duchu jego nauczania, a opublikowanym w 1983 r. Kodeksie prawa kanonicznego, regulującym podstawowe prawne ramy życia Kościoła. Sporo na ten temat mówią już same językowe statystki: wystarczy powiedzieć, że słowo „biskup”, rzeczownikowo i przymiotnikowo, w kanonicznej wersji łacińskiej Kodeksu pojawia się aż 840 razy, a zatem na każdej z wszystkich ponad 283 stronach wydania, z którego korzystam, występuje średnio 3 razy! Nawet „Kościół” pojawia się raptem tylko 759 razy. Ewidentnie widać, że Kościół biskupami stoi.
Posoborowy spór
Tymczasem soborowe głosowanie czterech tez nie zakończyło sporu, który po Vaticanum II skupił się w głównej mierze na pytaniu o formy realizacji kolegialności. Z grubsza spierają się w nim dwie koncepcje: wąska i szeroka.
Według koncepcji wąskiej, spadkobierczyni soborowego stanowiska konserwatystów, ciążącej ku centralizmowi Kościoła, biskupi swoją kolegialną władzę sprawują wyłącznie w dwóch wypadkach: na soborach powszechnych oraz wtedy, gdy papież wyraźnie wzywa wszystkich biskupów do konkretnego aktu pod jego kierownictwem. W obu wypadkach chodzi o jednoczesne, niejako synchroniczne działanie wszystkich biskupów. Częściowe ich działania i zgromadzenia, które angażują tylko część hierarchów, np. synody (nawet z udziałem papieża) czy konferencje biskupów – nie posiadają w tym ujęciu kolegialnej władzy w sensie ścisłym, nie są realizacją autentycznej kolegialności. Koncepcję wąską znajdujemy w nauczaniu Jana Pawła II, a na jej straży stał kard. Joseph Ratzinger, ówczesny prefekt Kongregacji Nauki Wiary i późniejszy papież Benedykt XVI.
Natomiast według koncepcji szerokiej, spadkobierczyni stanowiska soborowych liberałów, zmierzającej do decentralizacji Kościoła, kolegialność można realizować w różnym stopniu. Biskupi w najwyższym stopniu kolegialnie działają w obu wspomnianych wypadkach, ale nie tylko: w mniejszym stopniu mogą ją sprawować w węższych zgromadzeniach, gdy spotykają się i działają w komunii z innymi biskupami, na czele z papieżem – by wypełniać swoje pasterskie zadania. W takiej sytuacji biskupi sprawują kolegialną władzę w sensie właściwym, chociaż nie w jej pełni.
Koncepcja szeroka powołuje się na przykład władzy papieskiej, która również realizowana jest w różnym stopniu. Oczywiste jest, że biskup Rzymu nie angażuje władzy prymatu w takim samym stopniu w każdym czasie i w każdej sytuacji, co nie znaczy, że raz sprawuje władzę, a innym razem ją zawiesza czy z niej rezygnuje. W najwyższym stopniu angażuje prymat, gdy naucza ex ­cathedra (ogłasza dogmat) lub gdy ustanawia prawo dla Kościoła powszechnego, ale w taki sposób działa bardzo rzadko. W innych sytuacjach sprawuje prymat w mniejszym i zróżnicowanym stopniu. Prymat pozostaje prymatem, nawet jeśli papież nie sprawuje go w najwyższym stopniu, w przeciwnym razie codzienne kierowanie Kościołem byłoby niemożliwe.
Analogicznie – według zwolenników koncepcji szerokiej – biskupi sprawują swoją kolegialną władzę w różnym czasie i w różnych sytuacjach w różnym stopniu. Szerokie pojmowanie kolegialności bliskie jest Franciszkowi.
Kolegium czy kolektyw?
W koncepcji wąskiej konferencje biskupów w konkretnych krajach są tworami, którym brakuje uzasadnienia teologicznego, i którym zasadniczo nie przysługuje autorytet doktrynalny. Episkopaty w istocie nie są formą realizacji kolegialności. Nie są kolegiami, ale jedynie kolektywami. W takim duchu nauczanie Soboru Watykańskiego II interpretował kard. Joseph Ratzinger. Klarownie stanowisko to zaprezentował w 1984 r. w głośnej książce „Raport o stanie wiary”: „Należy pamiętać, że Konferencje Biskupów nie mają teologicznych uzasadnień i nie są częścią nieusuwalną Kościoła, spełniają tylko funkcje praktyczne. (...) Kolektyw nie może więc zastąpić osoby biskupa (...). Żadna konferencja biskupów nie posiada sama z siebie misji nauczania. Także jej dokumenty nie mają jakiegoś specjalnego znaczenia, ale takie, jakie nadają im poszczególni biskupi”.
Trudno jednak zgodzić się ze stanowiskiem, że zdecydowana większość ojców soborowych uważała konferencje biskupów za „kolektywy”, twory pozbawione kolegialności. Przecież w Konstytucji dogmatycznej o Kościele przyrównali je do starożytnych „kolegialnych” Kościołów patriarchalnych: Kościoły te „będące niejako macierzami wiary, zrodziły z siebie inne, jakby córki, i aż do naszych czasów pozostały związane z nimi ściślejszymi więzami miłości w życiu sakramentalnym i we wzajemnym poszanowaniu praw i urzędów. (...) W podobny sposób Konferencje biskupów mogą dziś wnieść różnorodny i owocny wkład do konkretnego urzeczywistnienia się pragnienia kolegialności” (nr 23). Z kolei w Konstytucji dogmatycznej o Liturgii Sobór udzielił konferencjom biskupów znaczącego autorytetu w sprawach liturgicznych (por. nr 22, 36, 39).
Stanowisko kard. Ratzingera bliskie było Janowi Pawłowi II, czego świadectwo można znaleźć w takich dokumentach jak „Apostolos suos” (1998) i „Pastores gregis” (2003). W pierwszym z nich papież jasno stwierdził, że najwyższa władza biskupów może być sprawowana kolegialnie tylko na soborach i wtedy, gdy biskup Rzymu wezwie wszystkich biskupów, rozproszonych po świecie, do kolegialnego aktu albo wyrazi zgodę na ich kolegialne działanie lub za takie uzna ich nauczanie. „Tego rodzaju działanie kolegialne – czytamy – nie występuje na płaszczyźnie poszczególnych Kościołów partykularnych [diecezja] oraz ich zrzeszeń utworzonych przez ich biskupów” (nr 10). Biskupim zgromadzeniom węższym niż soborowe nie przysługuje kolegialność w sensie właściwym (por. nr 12).
Franciszek nie uznał nauczania Jana Pawła II o konferencjach biskupów za ostatnie słowo Magisterium Kościoła. W swoim programowym dokumencie – adhortacji „Evangelii gaudium” (2013) – kolegialność opisał w duchu koncepcji szerokiej: „Sobór Watykański II stwier­dził, że w sposób analogiczny do Kościołów patriarchalnych kon­ferencje biskupów mogą »dziś wnieść wieloraki i owocny wkład do konkretnego urzeczywistnienia się poczucia kolegialności« (Konstytucja dogmatyczna o Kościele, nr 23). Jednak to życzenie nie urzeczywistniło się w pełni, ponieważ nie wyjaśniono dostatecznie statusu konferencji biskupów, który by je pojmował jako podmioty o konkretnych kompetencjach, łącznie z pewnym autentycznym autorytetem doktrynalnym” (nr 32). Zwracam uwagę zwłaszcza na ostatnie słowa.
O kolegialnym traktowaniu konferencji biskupów przez Franciszka świadczy, jak sądzę, również fakt, że w swoich dokumentach – inaczej niż Jan Paweł II czy Benedykt XVI – cytuje ich wypowiedzi. Na przykład w „Evangelii gaudium” czyni to siedem razy (Konferencja Biskupów Indii, V Konferencja Ogólna Episkopatu Ameryki Łacińskiej i Karaibów, Konferencja Biskupów Francji, Krajowa Konferencja Biskupów Brazylijskich, Konferencja Biskupów Katolickich na Filipinach, Komitet Doktryny Konferencji Biskupów Katolickich Stanów Zjednoczo­nych, Stały Komitet Krajowej Konferencji Biskupów Konga). W adhortacji „Amoris laetitia” dokumenty różnych konferencji biskupów przywołane są dziesięć razy, a w encyklice „Laudato si” – aż 21.
Do tego wszystkiego obecny papież jako pierwszy biskup Rzymu w dziejach Kościoła włączył do „Acta Apostolicae Sedis”, urzędowego organu Stolicy Apostolskiej, gdzie promulguje się prawo powszechne dla całego Kościoła, dokument autorstwa jednej konferencji biskupów – Argentyny – w sprawie adhortacji „Amoris laetitia”.
Franciszek pokazał, że konferencje biskupów traktuje jako ciała kolegialne także w nowelizacji kanonu 838 Kodeksu prawa kanonicznego, który teraz przyznaje konferencjom prawo zatwierdzania i wydawania ksiąg liturgicznych, i to bez aprobaty Stolicy Apostolskiej, co wcześniej było nie do pomyślenia.
W świetle decentralistycznych posunięć Franciszka oraz kolejnych jego gestów i wypowiedzi, które akcentują kolegialny charakter konferencji biskupów, jasne staje się, że biskupi nie mogą być monadami bez okien, zajętymi wyłącznie sprawami swoich własnych Kościołów lokalnych, odpowiedzialnymi tylko za siebie i wyłącznie przed samymi sobą, a tym bardziej czuć się panami na swoich włościach, traktującymi swój Kościół lokalny niczym folwark, z przeświadczeniem, że nikt, żaden inny biskup – prócz (odległego) biskupa Rzymu – nie ma prawa wtrącać się do jego „prywatnego królestwa”.
Kolegialny charakter episkopatów zakłada, że są one i ich członkowie wzajemnie odpowiedzialni za swoje własne diecezje i Kościół powszechny, a zatem za wszystkie diecezje świata, nade wszystko te bliskie, sąsiednie, i przede wszystkim te w potrzebie, którym i w których źle się dzieje, w szczególny sposób zaś za te, w których źle dzieje się z powodu ich własnych biskupów.
Nie jest rozwiązaniem cedowanie przez biskupów kolegialnej odpowiedzialności na biskupa Rzymu. Nie taka jest jego rola i zadanie, jak stwierdził to zresztą sam Franciszek w swoim programowym dokumencie: „Nie uważam (...), że należy ocze­kiwać od papieskiego nauczania definitywnego lub wyczerpującego słowa na temat wszystkich spraw dotyczących Kościoła i świata. Nie jest stosowne, żeby papież zastępował miejscowe konferencje biskupów w rozeznaniu wszystkich problemów wyłaniających się na ich tery­toriach. W tym sensie dostrzegam potrzebę przyjęcia zbawiennej »decentralizacji«. (...) Przesadna centralizacja zamiast pomagać, komplikuje życie Kościoła oraz jego dynamizm misyjny” (nr 32). Konsekracja na biskupa, a zatem także kolegialność – to przywilej, ale może bardziej trud i brzemię. ©",JÓZEF MAJEWSKI,24.08.2020,https://www.tygodnikpowszechny.pl/biskup-sobiepan-164592
20,KAWANGWARE JEST WSZĘDZIE,Już niedługo dwie trzecie mieszkańców nowych miast w Afryce będzie zasiedlać uboższe dzielnice. Oto spacer po jednej z nich.,"Kiedy kilka lat temu Moffat przybył do Kawangware, nie wiedział, z jakimi trudnościami będzie się mierzył. Od dłuższego czasu śledził kenijskie statystyki dostępu do wody, edukacji, a przede wszystkim opieki medycznej. Okręg Kawangware – położony w zachodniej części Nairobi, ponad czteromilionowej stolicy Kenii – wypadał w nich najgorzej. Wielu jego mieszkańców to analfabeci. Z powodu źle funkcjonującej kanalizacji często chorują. Ich wiedza na temat chorób, także tych przenoszonych drogą płciową, jest znikoma.
Moffat postanowił to zmienić. Dzięki poznanym na studiach ludziom z Wielkiej Brytanii, USA czy Francji zebrał fundusze i założył FreMo – klinikę, w której odtąd każdego roku rodzi się ponad 200 dzieci. – Największą aspiracją jest znalezienie rozwiązań dla przeszkód, które napotykasz osobiście lub jako społeczność. To największa pasja, która wymaga wizji, celu i wsparcia – mówi mi Moffat.
Klinika
Do Moffata najlepiej pojechać taksówką – do niedawna Kawangware było jedną z najbardziej niebezpiecznych dzielnic Nairobi. Wciąż lepiej nie rzucać się tu w oczy, nie afiszować z aparatem fotograficznym czy zegarkiem na ręku. Dzielnica rozrosła się dzięki położeniu w pobliżu lotniska. Ziemia kosztuje krocie, to raj dla sprytnych biznesmenów.
Droga jest żwirowa i trzeba trzymać się blisko pobocza, bo kierowcy prowadzą nieostrożnie. Zatrzymane auto otaczają zaraz obnośni sprzedawcy: oferują orzeszki ziemne, kawę, kawałki pomarańczy. To sposób, aby zarobić parę szylingów na dzienną porcję ugali, tradycyjnego kenijskiego dania złożonego z kaszki kukurydzianej ugotowanej na gęsto.
Moffat ma 37 lat, łagodne rysy twarzy i ok. 180 centymetrów wzrostu. Żonaty od 12 lat, ma trójkę dzieci: Franka, Irvintę i Bradleya. – Dla mnie rodzina to nie coś, ale wszystko – powtarza. Jest chrześcijaninem, dużo mówi o religii i duchowości: – Od poczęcia do śmierci książka jest już napisana i umieszczona w bibliotece. Życie nie dzieje się przez przypadek, ale z jakiegoś powodu. Każde wydarzenie jest przygotowaniem na to, kim mam się stać.

Kobiety chętnie zmieniają fryzury, ale najtaniej wychodzi kupić włosy w sklepie. Do wyboru są przedłużające pasma czy dredy. Nairobi, 2018 r. / Artur Gutowski

Bezpańskie psy stają się pupilami dzieciaków z Kawangware. Nairobi, Kenia, październik 2018 r. Fot. Artur Gutowski
Pytam Moffata o FreMo. Mówi, że codziennie przychodzi tu kilkanaście ciężarnych matek, często pozostawionych samych sobie. Wymagają opieki, dużego nakładu pracy, ale poczucie satysfakcji wynagradza trud. Ma problemy z personelem. Nieraz nakrył kogoś „pod wpływem”. Gdy o tym mówi, głośno przełyka kawę, a jego twarz nabiera rezygnacji. Potem energicznie wstaje i oznajmia, że chciałby pokazać mi mój pokój. Będzie nim niewielkie przechodnie pomieszczenie zaraz za laboratorium.
W środku skromnie: łóżko, szafka, związana w supeł moskitiera, na ścianach plakaty z informacjami o HIV i AIDS. W kącie wielka szafa z prezerwatywami. Dzięki fundacji Moffata Kenijczycy mają szansę na profilaktykę i być może wielu z nich zapobiegnie zarażeniu się tą chorobą. Powszechny jest nie tylko wirus HIV, ale też pasożyty. Nieleczone mogą powodować bolesną śmierć.
Pastor
Gdy wschodzi słońce, dźwięki zapowiadają pierwszy poranek w Kawangware. Rozwarstwiają się jeden po drugim, jak „zgrzytająca” symfonia: rozmowy w różnych dialektach, łomot młotków uderzajacych o metal, trzeszczenie zdezelowanej spawarki, ujadanie psów. Chaos dźwięków, totalny harmider.
Jest siódma, do kliniki dotarły już pierwsze ciężarne matki. Moffat przedstawia Meshaka, pracownika fundacji, który będzie moim przewodnikiem. Meshak wygląda na 40 lat, ma troje dzieci, a uśmiech nie schodzi mu z twarzy. Nie rozstaje się z papierosem. Pali sportsmany, najtańsze w całej Kenii – paczka kosztuje 100 szylingów (równowartość 3,40 zł). W Kawangware papierosy kupuje się na sztuki, więc na dymek za 5 szylingów może sobie pozwolić każdy.
Mijamy robotników. Widząc nas, przerywają pracę i pozdrawiają. Ściskamy dłoń starszej kobiety sprzedającej mango, spotykamy dziesięciolatka proszącego o szylingi. Tak wyglądają ulice Kawangware.

Pastor podczas egzorcyzmu; parafianie uczestniczący w rytuale powtarzają słowa duchownego. Nairobi, 2018 r.

Zdjęcie wykonane na obrzeżach Kawangware, gdzie w niedalekiej przyszłości powstaną nowe budynki, które będę sąsiadować z blisko położonym lotniskiem. Nairobi, Kenia, październik 2018 r. Fot. Artur Gutowski
W oddali ktoś skanduje „Jesus, Jesus, Jesus!”. Kościół, oddalony od budynku FreMo o jakieś sto metrów, jest wypełniony po brzegi. Wygląda jak hala koncertowa z mnóstwem poustawianych plastikowych krzeseł. Podczas nabożeństwa pastor kilka razy zbiera datki, jest w tym wręcz nachalny. Głośniki trzeszczą. Właśnie przeprowadzane są egzorcyzmy. Z tłumu wybierane są osoby z depresją, zaburzeniami dwubiegunowymi, myślami samobójczymi, a nawet HIV. Tu nie ma psychologa. Jest pastor – i tyle.
Meshak prowadzi mnie na złomowisko. Kilku mężczyzn zbiera tu miedź. Są też dzieci. Pracują w wielkich tumanach kurzu i metalicznych opiłków. Ich skóra pokryta jest pyłem, ma srebrny odcień. Dzieci proszą o pieniądze. Są uzależnione od kleju: podkrążone oczy, wyciągnięte ręce, wychudzone postacie.
Ulica
Powietrze jest gęste od oparów. W Kawangware mieszka prawie 150 tys. ludzi. Każdy, nawet najmniejszy skrawek ziemi pełni jakąś funkcję. Chodzenie tu jest formą sztuki: pełno rowów, kałuż, kolein. W każdym zaułku mała „firma”, która podtrzymuje ten świat: rzeźnicy, sklepy z węglem, fryzjerzy, bary, stoiska warzywne.
Wiele niedokończonych budynków popada w ruinę. Meshak wyjaśnia, że zabrakło na to pieniędzy. W Kawangware mało kto ma pieniądze i je pomnaża. Jeszcze 15-20 lat temu w miejscu dzielnicy były drzewa i łąki. Bogaci wykupili w tamtym okresie ziemię i teraz sprzedają za wielokrotność tej kwoty.

Chłopaki z Kawangware. Większość czasu spędzają na zbieraniu złomu i... paleniu trawki. Nairobi, Kenia, październik 2018 r. Fot. Artur Gutowski

Jeden z wielu mini-barów w Kawangware. W większości tego typu miejsc do wyboru jest tylko jeden trunek – piwo Tusker – logo widoczne jest na ścianie baru. Nairobi, Kenia, październik 2018 r. Fot. Artur Gutowski
Obok siedziby FreMo mieszka Kuria. Jego dom, jak większość w okolicy, zbudowany jest z falistej blachy pomalowanej na jasną zieleń. Temperatura w środku jest nie do wytrzymania, dlatego mężczyzna, podobnie jak większość mieszkańców dzielnicy, spędza czas poza domem. Kuria to 70-letni rastafarianin, który prócz palenia jointów przemalowuje auta i ręcznie tworzy ich rejestracje. Zdradza mi swój punkt widzenia na świat: – Jedna rasa, rasa ludzka. Bez podziałów na kolor skóry czy wyznanie.
Idąc ulicami, można zauważyć osoby żujące khat. To używka, a raczej narkotyk (w wielu sąsiednich krajach nielegalna), od której uzależnionych jest wielu Kenijczyków. Żuje się łodygi, które wpływają pobudzająco na mózg. Khat żują wszyscy. Kelnerki, uliczny fryzjer i pucybut, policjant na służbie, prostytutki. Khat jest tani, porcja kosztuje 50 szylingów (1,70 zł). Gdy działa, człowiekowi wydaje się, że jest w stanie zrobić wszystko.
***
Kontrasty i napięcia, widoczne w Nairobi, będą z biegiem czasu coraz silniejsze – nie tylko w Kenii. W latach 1990–2014 populacje takich dzielnic jak Kawangware wzrosły w Afryce ponad dwukrotnie, do ok. 200 mln ludzi. Do 2030 r. połowa ludności kontynentu będzie mieszkać w miastach. Według ONZ dwie trzecie nowych mieszkańców będzie zasiedlać uboższe dzielnice. Takie jak Kawangware. ©",ARTUR GUTOWSKI,22.02.2021,https://www.tygodnikpowszechny.pl/kawangware-jest-wszedzie-166586
21,OPOWIEŚĆ WIGILIJNA | TYLKO ECHA,"Te miejsca i czas istnieją – jak dziwny rok, który przecież zdarzył się naprawdę. Ale żeby się do nich dostać, trzeba się wyprzeć logiki, zawiesić racjonalne sądy.","Kiedy mogłem, chodziłem naokoło. Wtedy, osiem lat temu, też wybrałem dłuższą drogę, w dół polany i przez potok. Obok gajówki skręciłem w lewo na pustą, leśną szosę. Kilometr dalej odchodziła druga, do wsi. Tam ich spotkałem.
Zajechali wolno od tyłu, hamulce pisnęły cicho, uchyliła się szyba.
– Pan wie, jak dojechać do domów?
Wyglądali, jakby grali w czterech różnych filmach. Kierowca miał z pięćdziesiąt lat i inżynierski wąs. Obok siedziała wytwornie ubrana starsza kobieta. Chłopak z tyłu był w luźnym, sportowym dresie, nastolatce zaś spod kapelusza, takiego z absurdalnie szerokim rondem, wystawały okulary przeciwsłoneczne.
– Kawałek w dół, potem drogą z betonowych płyt. Na pewno się tam spotkamy.
Gdy wróciłem ze sklepu, pod domem stał tylko samochód. Wyrośli nagle, jak spod ziemi, gdy czytałem książkę. Stanęli tak jakoś dziwnie, w półokręgu. Zerwał się chłodniejszy wiatr.
– Czy pan tu mieszka? – zapytała elegancka pani. – Przyjeżdżam czasem. – A wie pan może, którędy dojść do jaskini?

IL. JOANNA RUSINEK
Od lat nikt nie mówił o jaskini. Pamiętam ją z dzieciństwa: wąskie wejście, na ścianach jadowite pająki, sieciarze, i symbol jaskini na mapie, po którym najszybciej odnajdywało się domy. Była pół kilometra stąd, ale od tego czasu tak zarosło, że nie dało się tam dojść. Już nikt nie pamiętał, którędy prowadziła ścieżka.
Ucieszyli się, gdy to usłyszeli. Inżynier mruknął coś w stylu: „i wszystko się zgadza”, po czym podał mi zbindowany, odbity na ksero plik papierów, na którym dużym stopniem i wyraźną czcionką napisano: „Traktat o Górskich Tunelach Niezidentyfikowanych Obiektów Latających. Tom II: Polska Południowa”. Na dwustu stronach – szkice okolicy, schematy połączeń tuneli, do których wejścia ukryto w jaskiniach, i które, zdaniem autora, za sprawą supersonicznego kanału przebiegającego przez jądro Ziemi łączyły okoliczne szczyty z jedną z gór na północy Borneo.
– Wszystko to przewidziałem. Lata temu! – odezwał się mężczyzna.
„Wszystko jasne” – teraz pomyślałem ja. Oddałem ksero, przyznałem, że o tunelach nigdy nie słyszałem, ale starsi mieszkańcy może coś wiedzą. Zapytali jeszcze o coś, pokręcili się wśród domów, porobili zdjęcia. I odjechali.
Żartowałem potem, że pewnie spotkałem kosmitów.
Przez przełęcz pełną cudów
„Szanowni Państwo! W związku z właśnie ogłoszoną epidemią koronawirusa prosimy, aby dla własnego bezpieczeństwa pozostać w domach. Jeżeli niezbędne jest opuszczenie miejsca zamieszkania, należy unikać kontaktu z innymi osobami, zachowując dystans dwóch metrów. Apelujemy: bądźcie odpowiedzialni...”.
Ta kraina naprawdę istnieje, choć żeby do niej wejść, trzeba się wyprzeć logiki i zawiesić racjonalne sądy. Busy dojeżdżają do gościńca u wylotu doliny. Zaraz przed polaną, na której wiosną kwitną krokusy, w 1983 r. lądował papież, a teraz turyści kupują wejściówki do parku narodowego – odchodzi w bok ścieżka, której nikt nie wybiera.
W marcu szedłem nią znowu. Nawracający bus przyblokował radiowóz i jeszcze w lesie słyszałem komunikat z megafonu: „Apelujemy: zostańcie w domach. To od odpowiedzialnej postawy każdego z nas – nie tylko dzisiaj lub jutro, ale przez cały czas trwania epidemii – zależy życie nasze i najbliższych”.
Tuż-tuż jest szeroka przełęcz. Dziwna, bo grzbietu jakby tu nie ma. Zaraz za nią – potok, którym woda przez chwilę płynie do góry. On jeden, meandrując między pozostałymi, to chowając się pod mchem, to znów wypływając zza drzew, znajduje drogę w innym kierunku, do innego morza. Tam trzeba iść – długą, szeroką doliną, do której wtedy dochodziły jeszcze coraz cichsze, urywane: „należy unikać… odpowiedzialnej postawy… przez cały czas...”.
Szedłem tak wiele godzin, obok zamku na strzelistej skale, z którego kiedyś, zanim okolice przecięła nowa granica, rządzono całą krainą. Minąłem duże jezioro z wyspą, na której stał mały kościół, pozostałość po dawno zatopionej wsi, pokonałem wietrzne puścizny i bory – aż wieczorem dotarłem do celu.
Jakiś czas później powiedziano mi, że po skargach obywateli, którym nie podobał się surowy ton z policyjnych megafonów, zmieniono lektora i treść. Odtąd radiowozy namawiały do utrzymywania społecznego dystansu, ale także do czytania książek oraz wysypiania się.
Dobry sąsiad
Świetliki spóźniły się kilka dni. Trudno było je odróżnić od iskier z ogniska, które rozpaliliśmy na koniec kwarantanny i początek wakacji. Wyżej iskry myliły się z dalekim, punktowym światłem z czołówek turystów, którzy po zachodzie słońca schodzili dobrze stąd widocznym grzbietem wielkiej góry.
Osada była niezwykła właśnie ze względu na nią. Góra była tak blisko, że gdy patrzyło się spod domu, zajmowała jedną czwartą horyzontu. Las zaczynał się tuż za łąką, wznosił na kolejnych grzbietach, i kończył dopiero poniżej szczytu. Szczyt można było dostrzec z każdego miejsca tej krainy, ale tu, wśród naszych sześciu domów, był czymś więcej niż punktem odniesienia – strażnikiem, dobrym sąsiadem. Góra – wysoka, choć nie najwyższa, wyniosła, choć rozłożysta – latem skracała dzień, bo słońce zachodziło za nią nieco wcześniej niż gdzie indziej.
Wszyscy lubiliśmy patrzeć na niskie, równoległe pasma lasów, zbocza opadające na południe, na inne widoki i nowe perspektywy. Z drugiej strony był niewidoczny stąd, niski grzbiet oddzielający nas od świata, w którym rzeki płynęły w jedynie słuszne strony.
Wielka góra strzegła, poddawała jednak też sny i iluzje. Nazajutrz po tamtym ognisku zdawało mi się, że obudził mnie radiowóz – lecz to tylko przeciągłe „ziemniaaaki” i „buraaaki” sprzedawcy ze sklepu obwoźnego niosły się przez wieś.
Radio, co odstrasza lisy
„Zostały jeszcze buty. Książki położyłem na stole. Na pewno nie potrzebujesz rękawic? Masz tu. A scyzoryk? Pójdę się jeszcze przejść na chwilę”.
Rano, drugiego dnia po ognisku, syn pani Stanisławy – grzybiarki, która na całe wakacje zajmowała sąsiedni dom – wynosił z auta jej rzeczy. Lubiłem ją bardzo i cieszyłem się, że przyjechała, nawet jeśli czasem wydawało mi się, że za długo stoi w drzwiach kuchni i o wszystkim opowiada.
Przyszła od razu. Streściliśmy sobie cały rok. Ja – że u mnie OK. Ona: „No i mieszka w tej Norwegii, radzi sobie jakoś, tylko nie mam jej już blisko. No nie wiem, tam może i bezpiecznie, ale przecież nie wsiądę do samolotu teraz… Ewa zbuntowała się rodzicom, to o tym wiesz? Powiedziała, że nie wyobraża sobie życia bez tego jej chłopaka, wyprowadziła się, mieszkają teraz razem, tamci długo nie wiedzieli gdzie, bracia jej wściekli, bo muszą teraz robić koło domu, no patrz, kto by pomyślał, ale to dobrze, naprawdę dobrze, ułoży sobie życie… Mój sąsiad chorował! Ciężko przechodzi, ale już cały zdrowy, pojechał do Chorwacji… Masz gazetę? Znowu sobie jakieś głupie książki wzięłam. I kup mi, proszę, papierosy, jak będziesz na dole, zostały, cholera, w aucie. No jak mógł o nich zapomnieć, to ja nie wiem...”.
Pani Stanisława przywoziła ze sobą małe radio tranzystorowe, które od rana do wieczora grało bardzo głośno. Właściwie nikomu to nie przeszkadzało, nie na tyle w każdym razie, żeby prosić o ściszenie. Z czasem zaczęto mówić, że to nawet dobrze, bo głośny sygnał „Lata z radiem” odstrasza lisy. Niektórzy z nas nawet w to uwierzyli.
„Rekordowa liczna zakażonych… siedemnastu z chorobami współwystępującymi… najwięcej przypadków… powiat… w czerwonej strefie… władze apelują” – niosło się odtąd po lesie tuż po pełnych godzinach. Wirus był blisko, ale wciąż chyba nie tu.
W wirze takim
Kiedyś obudziło mnie skrzypienie bramki i pukanie do drzwi. Dochodziła dziesiąta. W progu stała pani Stanisława – ubłocona, z rozciętym ramieniem i wiklinowym koszem z urwaną rączką.
– Jezus Maria, jaką miałam przygodę! – krzyknęła i usiadła na krześle, dysząc. – Rany boskie, nie uwierzysz. Poszłam rano na grzyby…
Mówiła długo, ale bez dygresji, szczegółowo i logicznie, choć relacja brzmiała niezwykle. Wcześnie rano postanowiła wybrać się za stary pensjonat, żeby sprawdzić, czy są borowiki. Coś ją tknęło („Cholera, no nie wiem, co to było, naprawdę”) i zamiast jak zawsze, do końca polany, weszła między drzewa, do starego lasu, który ciągnął się daleko, do szczytu wzgórza.
– I słuchaj, trzy godziny nie mogłam stamtąd wyjść. Trzy godziny! A chodzę tam już ze 30 lat przecież, znam ten las! Zresztą zgubić się tam nie da, z każdego miejsca widać górę, zawsze wiadomo, gdzie zachód, a gdzie północ. Droga była w błocie, zakręciła, rozdwoiła się, drzewa mną tak zawirowały, no chwycił mnie ten las w wir taki, że góry nie było widać, trzy bite godziny chodziłam, żeby wyjść, i nic, pogubiłam grzyby, widziałam miejsca, których nigdy tam nie było, jaskinie jakieś, potoki…
Nalałem pani Stanisławie kawę, chwyciła mocno za kubek.
– A wiesz, co było najgorsze? Wiesz, po czym się przestraszyłam, że nigdy stamtąd nie wyjdę? Ze cztery razy trafiałam w to samo miejsce. Zapamiętałam je, bo leżało tam opakowanie po czekoladzie. „Studenckiej”, dobrze pamiętam. Ile bym się kręciła, dokądkolwiek bym szła, zawsze trafiałam na ten papierek. Zgubiłam bluzkę, w sumie to nie wiem, jak udało mi się wrócić.

IL. JOANNA RUSINEK
To, co dobre
Po swojej przygodzie pani Stanisława rzadziej chodziła na grzyby, ja zaś, ponieważ oddałem jej książkę i nie miałem już co czytać, spędzałem więcej czasu w internecie.
W sklepie na dole był wtedy już pierwszy potwierdzony przypadek i zrobiło się trochę nieswojo. Świat w ogóle dawał znać o sobie, w stolicy powiatu trzeba było już chodzić w maseczkach (to było nowe), a lokalna drużyna piłkarska – która, rzecz jasna, nosiła imię góry – zbierała cięgi od wszystkich, którzy nie wystawiali drugich składów (to akurat było jak zawsze pewnym pocieszeniem).
Były jednak w tym wszystkim plusy. Np. w okolicy prawie nie było denialistów. A to dzięki temu, że lata temu dwie firmy busiarskie zdecydowały, że zamiast konkurować, podzielą się między sobą wsiami, do których kursują. Kierowcy z jednej pilnowali pasażerów, żeby nosili maseczki, kierowcy z drugiej już nie. Bezwiednie stworzyli tak grupę eksperymentalną i kontrolną, i kiedy chorować zaczęli głównie klienci tej drugiej, nikt już nie chodził z odkrytymi nosami.
Gdzieś tam dział się cały rok, z lękiem o zdrowie bliskich i starszych, pustymi raczej miastami i strachem, że znów nas zamkną. Nauczyłem się sprawdzać wiadomości tylko dwa razy dziennie. Zacząłem spisywać to, co w tym wszystkim było dobre. Nazbierało się.
– Np. w Kolumbii – zacząłem pewnego dnia wyliczać pani Stanisławie – wypłata państwowych zapomóg wymusiła rozbudowę systemu bankowego i darmowe konta dla miliona nowych użytkowników, dotąd wykluczonych ekonomicznie. W wielu krajach Południa nowe łóżka na intensywnej terapii zostaną po epidemii, poprawi się dostęp do szpitali. Emisja dwutlenku węgla spadła w tym roku o siedem procent. Było mniej wypadków. Zaczęliśmy oszczędzać papier. Wie pani, że według firmy Adobe ludzie o połowę częściej używają dokumentów w formacie PDF?
Pani Stanisława rozkładała grzyby do suszenia.
– Konferencje na Zoomie, no jasne, są okropne – ciągnąłem – ale za to już nikt się nie spóźnia, bo nie ma wymówek, że „korki”. Podobno spadła nasza wyrozumiałość w stosunku do niepotrzebnie przeciąganych zebrań. Może odtąd łatwiej będzie się przyznać, że nie wszystko da się przewidzieć i zaplanować? Może zaczniemy sobie bardziej wybaczać? Ufać naukowcom? Przecież nikt, nawet największy pesymista, nie podważał tego, że szczepionka zostanie w końcu wynaleziona…
Pani Stanisława odłożyła grzyby i zaczęła się we mnie wpatrywać.
– ...zwracamy większą uwagę na higienę, emisja dwutlenku węgla spadła… a, o tym już mówiłem. No ale np. kultura. Przez internet – dostępna dla wszystkich! Dalej: nie podejmujemy już niepotrzebnych podróży. Jest teraz jak kiedyś, gdy zamykaliśmy się w naszych małych światach, dolinach, wsiach, ulicach, rodzinach…
– Trochę chyba odjechałeś – przerwała w końcu sąsiadka.
Jesienią dni dłuższe
Temat wrócił przy ostatnim ognisku. Inni też zbierali dobre historie.
Ktoś nauczył się bezpiecznie jeździć samochodem, bo ruch był mniejszy. Łatwiej było o ekipę budowlaną, robili porządnie i szybko, rach-ciach, zleceń było dużo mniej (jedno z nas usłyszało kiedyś: „No proszę się na nas zdecydować, przecież musimy pracować!”). Opowiedziałem o dzięciole w miejskim parku za oknem. Znajomy – o tym, że trochę mniej myśli, i że mu z tym dobrze, bo większość myśli była niepotrzebna i chyba przeszkadzała w życiu. Nawet pani Stanisława przyznała, że teraz wolniej czyta książki, i jest jej z tym lepiej. I że jeszcze bardziej lubi rozmowy przez telefon, bo ludzie teraz jakby bardziej się otwierają.
Pod koniec ktoś zaproponował nawet, że wydrukuje tysiąc kartek z wielkim napisem „ŻYCIE NIE JEST PO TO, ŻEBY SIĘ MARTWIĆ” i rozwiesi je na znakach drogowych – ale było już późno i nazajutrz nikt nie wrócił do tego tematu.
Skończyły się wakacje, dzieci wróciły do szkoły. W osadzie trwało normalne życie. W tygodniu dużo wszyscy pracowaliśmy, przez weekendy udało się naprawić mostek, który groził zawaleniem. Pod koniec września, jak co roku, dni w tym miejscu wydłużały się. Był to lokalny fenomen: słońce codziennie zachodziło coraz bardziej na południe, ale w tych dniach osiągało na horyzoncie punkt, w którym góra obrywała się stromym stokiem, i przez prawie tydzień nie mogło się już tak szybko schować. Wszyscy wiedzieli, że przyjdzie taki czas – że będziemy chodzić trochę rozdrażnieni i niedospani, dłużej stać niezdecydowani przed obwoźnym sklepem, że lepiej wtedy nie rozmawiać o rządzie, nie podejmować ważnych decyzji. „To minie” – mówiliśmy sobie.
Góra regulowała nasze humory. Może właśnie dlatego, a może z powodu deszczu, który w tych dniach zaczął padać, pani Stanisława zadzwoniła po syna, żeby już po nią przyjechał.
Inna perspektywa
W zimnie i deszczu minął ostatni miesiąc.
Młoda salamandra, którą spotkałem poprzedniego dnia, mogła być ostatnią, która szukała kryjówki przed zimą. W nocy spadł pierwszy, październikowy śnieg – tak mokry i ciężki, że wiatr go nie podwiewał i pod szerszymi koronami drzew zostały elipsy z mokrymi liśćmi.
Tego dnia ja też pomyślałem, że muszę wracać.
Krótszą trasą, szybko, bez niezwykłości po drodze, znalazłem się w swoim mieszkaniu w mieście. Zadźwięczały klucze, kilka monet i jakaś szyszka, rzucone na blat stołu. Rozsunąłem drzwi na taras, samochody i tramwaje nie brzmiały nawet tak strasznie. Szum miasta też potrafił koić.
Nie wiem, jak to się stało – przysięgam, że nic nie włączałem – ale w tym samym momencie zaświecił się ekran komputera. Znowu: zupełnie o tym nie myśląc, wpisałem w Google adres osady. Pokazała się reklama starego pensjonatu, sugestie dojazdu i czyjaś relacja z wycieczki na górę. Ale na trzeciej stronie wyników wyszukiwania wyświetlił się niezwykły tekst. Kliknąłem w link.

IL. JOANNA RUSINEK
„Dojeżdżaliśmy do skrzyżowania dróg i zastanawialiśmy się, jak jechać dalej, gdy dostrzegłam pośród drzew postać w białej koszulce. Skręciliśmy w lewo i zatrzymaliśmy się, aby zapytać o drogę. Patrzył na nas młody mężczyzna, trzymając długi kij w ręce, jak pasterz”.
Była to relacja sprzed ośmiu lat – czwórki nieznajomych, którzy poznali się na forum ufologicznym. Pisali, jak szukając swoich Tunelów Kosmicznych, zgubili się w nieznanej im okolicy. Młody człowiek powiedział im – proroczo, jak pisała autorka tekstu – że „niedługo się spotkają”. Rzeczywiście, zobaczyli się pod domem. „Staliśmy w szoku, bo to był niesamowity przypadek, że zatrzymaliśmy się akurat przy domu gdzie mieszkał. Skąd wiedział, że tam będziemy?”. „Wszystko, co mówił, było niesamowite i na pewno nieprzypadkowe” – zapisano dalej.
Przez ostatnie osiem lat cała czwórka była pewna, że tamtego dnia spotkała w lesie kosmitę. ©℗
CZYTAJ WIĘCEJ: BOŻE NARODZENIE 2020 >>>",MARCIN ŻYŁA,14.12.2020,https://www.tygodnikpowszechny.pl/tylko-echa-165944
22,SZTUKMISTRZ Z ANINA,"W jego rękach jest dalsze trwanie rządu i całej formacji politycznej. Niektórzy twierdzą, że również los pacjentów, ale to akurat nieprawda, bo ten zależy od ludzi, których Łukasz Szumowski od dwóch lat wodzi na pokuszenie i wystawia na próbę.","Profesor, kardiolog. Trzy lata temu szerzej nieznany wiceminister nauki, skoncentrowany na innowacjach. Niedawno, jakby od wczoraj – minister zdrowia. Dziś: twarz rządu w wojnie z epidemią i najbardziej decyzyjny, po Jarosławie Kaczyńskim, polityk obozu rządzącego. Jutro, można to sobie wyobrazić, kandydat Zjednoczonej Prawicy do prezydentury.
Bo choć Prawo i Sprawiedliwość nie ustaje w próbach forsowania rozwiązań, które umożliwiłyby przeprowadzenie wyborów w terminie, obóz władzy w tej sprawie pęka. Prawdopodobne staje się przesunięcie ich o rok. Gdyby ten scenariusz był realny, oznaczałoby to rozpoczęcie gry o Pałac Prezydencki od początku.
W pierwszych tygodniach epidemii buduje swoją pozycję i zdobywa społeczne wsparcie. Jeszcze w lutym ufał mu niespełna co piąty Polak. Pod koniec marca – niemal co drugi, co daje Szumowskiemu podium tuż za Dudą, a przed premierem Mateuszem Morawieckim. Minister budzi też dużą sympatię, nawet wśród części wyborców niesprzyjających PiS. Mógłby być dla partii rządzącej kandydatem marzeń. O ile oczywiście wyjdzie z tarczą z pojedynku z patogenem.
Prawicowe – i nie tylko – media od początku epidemii kreują ministra niemal na zbawcę narodu. Chwalą za sprawność komunikacyjną: konkretny, powściągliwy, spokojny, nawet jeśli ma do przekazania trudne informacje. Budzący również współczucie: kolejne doby z minimalną ilością snu odciskają na jego twarzy coraz większe piętno.
CZYTAJ WIĘCEJ:
Pandemia COVID-19 - serwis specjalny
Tygodnik na kwarantannę - wybór najlepszych tekstów dostępny bezpłatnie!
Sprawność komunikacyjna to nie wszystko. Ktoś przypomina sobie o artykule z „Małego Gościa Niedzielnego”. Zdjęcie Łukasza Szumowskiego i jego przyszłej żony Anny ze spotkania z Matką Teresą króluje w mediach społecznościowych. Młodzi medycy (żona ministra jest anestezjologiem w Centrum Zdrowia Dziecka) przepracowali część wakacji w jednej z tzw. umieralni prowadzonych przez świętą z Kalkuty.
W 2004 r., gdy powstaje artykuł, Łukasz Szumowski to młody, dobrze zapowiadający się lekarz i naukowiec, pnący się po szczeblach kariery w Instytucie Kardiologii im. Stefana kard. Wyszyńskiego w Aninie. Pracę w prestiżowej placówce rozpoczął zaraz po studiach w 1998 r. W tym samym, w którym prof. Zbigniew Religa objął stery w II Klinice Kardiochirurgii. Gdy Religa w 2001 r. zostaje dyrektorem w Aninie, Szumowski przygotowuje doktorat.
Konserwatysta, człowiek deklarujący głęboką wiarę, ojciec czworga dzieci, miłośnik nart, żeglarstwa, a także boksu, o którym ma rozmawiać w wolnych chwilach z prezesem Kaczyńskim. Specjalista od spraw beznadziejnych. Prawdziwy sztukmistrz.
Sztuczka pierwsza: warto rozmawiać
Gdy w styczniu 2018 r. Szumowski zgadza się przyjąć tekę ministra zdrowia w rządzie Mateusza Morawieckiego, trwa najostrzejszy od ponad dekady protest lekarzy. Rezydenci, doprowadzeni do rozpaczy, tygodniami upokarzani przez poprzedniego ministra zdrowia Konstantego Radziwiłła, po proteście głodowym, który zaangażował nielicznych, ale zyskał młodym lekarzom szacunek i sympatię opinii publicznej, przechodzą do ograniczenia czasu pracy. Bez dodatkowych dyżurów młodych lekarzy grafiki szpitalne trzeszczą w szwach. Wiadomo, że system przetrwa – większość lekarzy pozostaje bierna – ale wizerunkowo rząd wypada fatalnie.
Szumowski zaprasza młodych medyków do stołu. Robi to, co potrafi znakomicie – rozmawia. Przede wszystkim – słucha. Ba, przyznaje rację. Liderzy protestu są pod wrażeniem. Tłumaczą – sami sobie i tym, których reprezentują – że konieczny będzie kompromis. Ten, który wcześniej bezskutecznie proponował Radziwiłł. Mieli protestować, aż rząd zgodzi się na zwiększenie publicznych nakładów na zdrowie do 6,8 proc. PKB w ciągu trzech lat, ale nowy minister mówi, że to niemożliwe. Trzeba się zgodzić na 6 proc. do 2024 r.
Nie tylko w sprawie nakładów potrzebne jest miarkowanie żądań. Chcieli dla lekarzy w trakcie specjalizacji dwóch średnich krajowych, dla specjalistów – trzech. Minister oferuje znacznie mniej, ale dorzuca bon lojalnościowy dla rezydentów – kilkaset złotych miesięcznie w zamian za zobowiązanie do pracy w Polsce po specjalizacji przez określony czas. No i – to dla młodych lekarzy równie ważne jak podwyżki – minister obiecuje, że będzie duża nowelizacja ustawy o zawodach lekarza i lekarza dentysty. Projekt przygotuje zespół z silną reprezentacją środowiska lekarskiego.
Przed kamerami minister i lekarze podpisują stosowny dokument. Na formalnych uściskach dłoni się nie kończy. Medycy symbolicznie wpinają ministrowi w klapę znaczek Porozumienia Rezydentów. Jeden z liderów protestu wylewnie ściska Szumowskiego.
Profesor deklaruje dialog. „Zdrowie nie ma barw politycznych, potrzebne jest porozumienie” – mówi posłom Komisji Zdrowia, partnerom w Radzie Dialogu Społecznego. Wznawia zawieszone za Radziwiłła spotkania Zespołu Trójstronnego ds. Ochrony Zdrowia. Podpisuje zarządzenia powołujące kolejne zespoły eksperckie. Wreszcie ogłasza narodową debatę „Wspólnie dla Zdrowia”. Przez rok – od czerwca 2018 do czerwca 2019 r. w różnych miejscach Polski – teoretycy i praktycy mają dyskutować nad kluczowymi problemami ochrony zdrowia. Pokłosiem debaty, obiecuje minister, będzie raport, a wnioski staną się podstawą do wypracowania strategii, na podstawie której ministerstwo przedstawi projekty…
Tak, rację mają ci, którzy jeszcze przed inauguracją debaty przeczuwają, że nic z tego nie będzie. Że chodzi o rozwodnienie w dziesiątkach konferencjogodzin zasadniczej kwestii: rząd nie zamierza przeznaczyć na zdrowie żadnych, a w każdym razie żadnych znaczących dodatkowych pieniędzy.
Istotnie, debata kończy się niczym. Raport i wnioski lądują w szufladzie u ministra i nie wiadomo, czy kiedykolwiek zostaną z niej wyciągnięte. Ale czas udało się kupić: trwa kampania parlamentarna, Szumowski jest lokomotywą listy w Płocku. PiS nie wysyła ministra na pierwszą linię frontu – okręg płocki to jeden z tych, w których może liczyć na świetny wynik.
Sztuczka druga: dowożenie
Szumowski nie prowadzi w Płocku dużej kampanii. To również efekt wewnątrzpartyjnych ustaleń – o głosy biją się tam miejscowi działacze i zasłużeni posłowie. To ich plakaty wiszą na płotach i ogrodzeniach. Łukasz Szumowski plakatami walczyć nie musi. Jest stale obecny w mediach: a to jako minister ogłaszający istotne decyzje, a to z powodu awarii warszawskiej oczyszczalni Czajka, gdy troszczy się o jakość wody płynącej przez Płock Wisły, a to dzięki porozumieniu między PKN Orlen a Instytutem Onkologii w Warszawie. Koncern, zatruwający płockie powietrze, zobowiązuje się do finansowania programu profilaktyki onkologicznej dla mieszkańców. Firmy nie mogą wspierać finansowo kampanii, ale na tydzień przed wyborami Szumowski jest specjalnym gościem dwudniowego pikniku zdrowotnego na Orlen Arenie.
Ostatecznie minister zdobywa nieco ponad 35 tys. głosów – wynik, w porównaniu z innymi lokomotywami rządowymi, przeciętny, ale nieprzynoszący wstydu. PiS utrzymuje stan posiadania w okręgu – nikt jednak do Szumowskiego pretensji nie ma. Ministerstwo Zdrowia to niewdzięczny kawałek chleba. Zewsząd i stale pretensje – że płace niskie, mało pieniędzy, długi szpitali rosną, w kolejkach do badań i zabiegów czeka się nie miesiącami, ale latami. Minister zdrowia w rządzie może zaś niewiele, żeby nie powiedzieć – nic.
To nie jest specyfika rządów PiS. Ministrowie zdrowia na przestrzeni ostatnich trzech dekad, poza nielicznymi wyjątkami, nie byli ani filarami kolejnych gabinetów, ani też przesadnie mocnymi osobowościami. Te wyjątki to na pewno Franciszka Cegielska (rząd Jerzego Buzka), której misję po kilkunastu miesiącach przerwała śmierć z powodu raka trzustki, oraz prof. Zbigniew Religa (rządy PiS 2005-07). Z nimi liczyli się i premierzy, i ministrowie finansów. Ci drudzy oczywiście w ramach kultywowanego w swoim resorcie przekonania, że zdrowie to studnia bez dna, więc nie ma co przesadnie dosypywać do niej pieniędzy, bo znikają.
Mateusz Morawiecki jako wicepremier i minister finansów na zdrowie patrzy dokładnie tak samo: obcina wszelkie zapędy Konstantego Radziwiłła zmierzające do zwiększania udziału ochrony zdrowia w wydatkach publicznych. – Macie swój budżet, szukajcie w nim pieniędzy na nowe zadania – słyszy np. resort zdrowia, gdy planuje reorganizację systemu ratownictwa medycznego.
Ale jesienią 2017 r. rezydenci mówią: „Dość!”. Wpisują na sztandary hasło „6,8 proc. PKB na zdrowie”. Dlaczego tyle? To, według WHO, minimalny poziom finansowania w krajach rozwiniętych. Polska na zdrowie wydaje 4,5 proc. PKB. Rząd, przyparty do muru, obiecuje 6 proc. – za kilka lat. I stopniowe podnoszenie wskaźnika. Konstanty Radziwiłł, autor ustawy, mówi o setkach miliardów dodatkowych środków, które w ciągu dekady wpłyną do systemu. Po cichu jednak – jeszcze za Radziwiłła – rząd zmienia ustawę. Wskaźnik z roku na rok będzie rosnąć (w 2020 r. Polska ma wydawać już ponad 5 proc.), ale punktem odniesienia będzie PKB sprzed dwóch lat. Zapis przechodzi przez parlament niezauważony (niewielkim usprawiedliwieniem dla posłów opozycji jest to, że ustawę Sejm uchwala na jednym posiedzeniu, w ciągu kilkudziesięciu godzin). Nie zauważają go również rezydenci.
Dopiero po wielu miesiącach – już za kadencji Szumowskiego – staje się jasne, że dzięki ustawowemu kruczkowi nie będzie dodatkowych środków na zdrowie z budżetu państwa. Nie tylko dziesiątek miliardów, którymi budżet miał zasilać kasę NFZ, ale nawet kilkumiliardowych transferów. Ani w 2019, ani w 2020 r. budżet – by osiągnąć ustawowe minimum – nie musi dokładać do NFZ ani złotówki. Co więcej, realnie wskaźnik wydatków względem PKB praktycznie się nie zmienia. Budżet NFZ rośnie, ale ponieważ równo­legle idą w górę koszty świadczeń, więcej miliardów złotych wystarcza na tyle samo świadczeń, co kilka lat wcześniej. Albo nawet na mniej.
Rezydenci czują się zdradzeni. Zarzucają ministrowi oszustwo. „Nikogo nie oszukałem” – grzmi Szumowski. Ministerstwo konsekwentnie twierdzi, że na zdrowie Polska wydaje coraz więcej. I to nie jest jeszcze ostatnie słowo. „Co obiecujemy, dowozimy!” – przekonuje jesienią 2019 r. minister.
Ale z tym „dowożeniem” jest trochę tak, jak z zakupem sukienki na chińskiej platformie AliExpress. Na zdjęciu stylowa kreacja. W paczce – smętna ścierka. Tak właśnie jest z ustawą o zawodach lekarza i lekarza dentysty, na którą liczyli w lutym 2018 r. młodzi lekarze. Miała być gotowa w marcu 2019 r. Minął marzec, kwiecień, sierpień, październik. Ministerstwo Zdrowia nie dotrzymywało kolejnych terminów, by w końcu przedstawić projekt, a w nim – ułatwienie zatrudniania lekarzy spoza Unii Europejskiej. Konkretnie – z Ukrainy. To działanie nie tylko niezgodne z oczekiwaniami środowiska lekarskiego, ale całkowicie wbrew jego interesom. Sami lekarze mówią, że również wbrew interesom pacjentów, bo trudno będzie zweryfikować poziom wiedzy i przygotowania praktycznego specjalistów ze Wschodu.
Sztuczka trzecia: hokus-pokus, koronawirus
Tak czy inaczej, minister kolejną obietnicę uznał za wypełnioną, Sejm rozpoczął prace – ale ich nie skończył i prędko nie skończy. Bo, oczywiście, SARS-CoV-2.
Jeszcze pod koniec stycznia minister zdaje się nie dowierzać w powagę zagrożenia. Podczas spotkania z dziennikarzami (to zresztą jeszcze jeden świetny zabieg PR Łukasza Szumowskiego: od początku urzędowania systematycznie zaprasza wybranych dziennikarzy na śniadania prasowe, by w nieco swobodniejszej atmosferze porozmawiać o planach czy projektach ustaw) tonuje nastroje. „Wirus z Wuhan to jeden z koronawirusów, które wywołują przeziębienie. Nie jest groźniejszy niż grypa, a do grypy przygotowujemy się sezonowo” – mówi. I jeśli o coś apeluje, to po pierwsze – by media nie siały paniki. Po drugie – by zachęcały do szczepień przeciwko grypie.
W połowie lutego jedzie na narty. „Byłem we Włoszech” – mówi w rozmowie z Robertem Mazurkiem.
„– To jak pan wrócił z tych Włoch, to co? Pan się przebadał, zbadał, poszedł na kwarantannę?
– Ani się nie przebadałem, ani się nie zbadałem, nie poszedłem na kwarantannę, poszedłem do pracy…
– I rozsiewa pan.
– ...i kontrolowałem swój stan. Aczkolwiek to był jeszcze czas, kiedy nie było tzw. czerwonej strefy we Włoszech”.
Rzeczywiście, nie było. Jednak 26 lutego, gdy minister udziela tego wywiadu, już wiadomo, że północne Włochy dotyka kataklizm. Minister nadal utrzymuje, że koronawirus jest porównywalny pod względem zjadliwości i powodowanych powikłań z wirusem grypy.
Dwa i pół tygodnia później przeforsuje społeczną izolację i narodową, powszechną kwarantannę, zamknięcie granic. W całym rządzie on najlepiej wie, że każdy dzień zwłoki będzie powodował wysyp nowych zachorowań. A polski system ochrony zdrowia nie tylko nie przetrzyma takiej fali, jaka uderzyła w północne Włochy, ale załamie się pod kilka razy mniejszym naporem. Stąd zamknięcie szkół, uczelni, instytucji kultury, restauracji i galerii handlowych. I kolejne zaostrzenia, obejmujące również wydarzenia religijne.
To zresztą przykład, jak Szumowski doskonale radzi sobie z trudnymi partnerami. Kościół katolicki w Polsce niechętnie patrzy w lutym na decyzje, jakie zapadają we Włoszech – zamykanie świątyń, zakaz odprawiania mszy. Episkopat wyraża zgodę, by w czasie niedzielnych mszy odczytano list ministra zdrowia nawołujący do bezpiecznych w czasie zagrożenia epidemią zachowań, ale nie ma decyzji choćby o opróżnieniu kropielnic z wody święconej czy obligatoryjnym udzielaniu komunii na rękę. Nie ma mowy, przede wszystkim, o zamknięciu kościołów dla wiernych.
Choć wicepremier Jarosław Gowin publicznie mówi, że w czasach epidemii kościoły są szpitalami dla dusz i dlatego muszą zostać otwarte, Szumowski przeprowadza najpierw ograniczenie zgromadzeń religijnych do pięćdziesięciu osób, potem – do pięciu. Bez słowa sprzeciwu ze strony hierarchów. Ba – kurie same dyscyplinują księży, którzy próbują obchodzić epidemiczne rygory.
Rygory te są potrzebne nie tylko dlatego, że polska ochrona zdrowia od dekad niedomaga. W połowie marca 2020 r. jest kompletnie nieprzygotowana na skutki epidemii. Czas, jaki mieliśmy – ostatni tydzień stycznia i cały luty – rząd ­zmarnował na pozorowane ruchy, spotkania i narady, zamiast: kontraktować laboratoria, kupować setki tysięcy testów, zamawiać (gdzie się da) środki ochrony dla pracowników medycznych i sprzęt ratujący życie. Z tej listy – tak oczywistej – nie zrobiono niemal nic, za co zresztą w połowie marca stracił stanowisko szef Agencji Rezerw Materiałowych. Kozioł ofiarny, bo dlaczego ARM miała dokonywać nadzwyczajnych ruchów, skoro nic nadzwyczajnego – według resortu zdrowia – Polsce nie groziło?
W stan epidemii wkraczamy więc praktycznie nieuzbrojeni. Laboratoria zwiększają swoją przepustowość od stu testów na dobę (początkowo zresztą wykonują ich po kilkanaście, kilkadziesiąt) do 5 tysięcy (stan na początek kwietnia). Eksperci nie mają wątpliwości: polskie dane na temat liczby potwierdzonych przypadków są na tle innych krajów wyraźnie niższe (30 marca – 2055, w tym samym czasie np. Czechy – nieco ponad 3 tys., Norwegia – 4,5 tys.), bo wykonujemy mało testów. Powinno ich być przynajmniej trzy, cztery razy więcej. Wątpliwości budzi też metodologia uznawania COVID-19 za przyczynę zgonów. Polska, po pierwsze, nie przeprowadza badań u zmarłych, u których nie zdiagnozowano zakażenia, a można przypuszczać, że zgon wiąże się z koronawirusem, np. u osób z zapaleniem płuc. Po drugie, jeśli można orzec, że osoba zakażona zmarła z innej przyczyny – tak właśnie raportuje się w statystykach, dzięki czemu nasz kraj zdawał się pod koniec marca zieloną wyspą w ogarniętej pandemią Europie. Ministerstwo Zdrowia zarządza ograniczenie krytycznych wypowiedzi na tematy związane z epidemią.
Krytycznych głosów jednak nie brakuje. Zgodnie z zasadą, że najlepszą obroną jest atak, Łukasz Szumowski zarzuca „przespanie zagrożenia” Światowej Organizacji Zdrowia. WHO, jego zdaniem, szybciej powinna bić na alarm, zamiast wysyłać uspokajające komunikaty. Stawia też zarzuty Unii Europejskiej – za brak solidarności. Ale czy UE zawiniła, że polski rząd spóźnił się z przystąpieniem do procedury wspólnych zakupów, przez co wielka transza środków ochrony dla lekarzy i pielęgniarek przeszła nam koło nosa?
Szumowski broni się atakując, jednak nie przekracza cienkiej granicy śmieszności. Nie posuwa się, jak jego szef, do stwierdzeń, że Polska na epidemię „przygotowywała się od paru miesięcy”, gdy tylko w Wuhan zaraportowano pierwszy przypadek zakażenia.
I dobrze wie, że lepiej jest przedstawić rzeczywistość w nieco ciemniejszych barwach, niż bezpodstawnie uspokajać. „Możemy się spodziewać dwustu kilkudziesięciu, potem trzystu kilkudziesięciu, czterystu i pięciuset potwierdzonych przypadków na dobę – mówi pod koniec marca. – Tak wygląda rozprzestrzenianie się epidemii. Tego nie unikniemy. Możemy ograniczyć liczbę osób zarażonych. I to jedyne działanie, które spłaszcza tę krzywą, rosnącą jak fala tsunami”.
Czy on sam przetrwa uderzenie fali? Czy może, wykorzystując patent żeglarza, zdoła ją okiełznać? ©",MAŁGORZATA SOLECKA,06.04.2020,https://www.tygodnikpowszechny.pl/sztukmistrz-z-anina-162979
23,CZAS NA WSPÓLNE STANOWISKO,"Podczas niedawnej konferencji na temat AIDS w Toronto, w trakcie ekumenicznej debaty zabrakło muzułmanów i katolików, którzy nie podzielają spojrzenia większości na metody walki z chorobą. Wypunktował to zwierzchnik Kościoła luterańskiego w USA, mówiąc, że zastąpiono pragmatyzm, czyli wychowanie seksualne i profilaktykę, moralnością, co doprowadziło m.in. do uznania prezerwatywy za zło. Co jednak, jeśli nacisk na abstynencję i wierność okazuje się bardziej pragmatyczny?.","Powszechna wydaje się wiedza o tym, jak zatrzymać pandemię AIDS: promować bezpieczny seks, edukować prostytutki, zapewniać jednorazowe igły i strzykawki narkomanom, używać prezerwatyw. Jednak Kościół katolicki nieustannie sprzeciwia się temu ostatniemu. Gdy parę lat temu kard. Alfonso Lopez Trujillo, przewodniczący Papieskiej Rady ds. Rodziny powiedział, że ufność, iż prezerwatywa uratuje czyjeś życie, jest jak gra w rosyjską ruletkę, posypały się na niego gromy. Clou wypowiedzi kardynała stanowiło stwierdzenie, że prezerwatywy mają mikropory, przez które może przeniknąć wirus. Ten często powtarzany przez przedstawicieli Kościoła argument media traktują jako niedorzeczny. ""Watykan wciąż upowszechnia fałszywe informacje na temat prezerwatyw i ich nieskuteczności w walce z rozprzestrzenianiem się wirusa. Wbrew ustaleniom naukowców oraz stanowisku organizacji zwalczających HIV/AIDS, w tym Światowej Organizacji Zdrowia, Kościół utrzymuje, że prezerwatywy posiadają mikrootworki, przez które wirus HIV może przedostawać się na drugą stronę"" - informuje internetowy biuletyn Federacji na Rzecz Kobiet i Planowania Rodziny z marca 2004 r. ""Rzecznik prasowy UE Fabio Fabii oświadczył, że istnieją liczne i rozstrzygające dowody na to, iż prezerwatywy są najlepszym sposobem powstrzymania i zapobiegania AIDS"" - czytamy w dokumencie.
Na pytanie o owe niezależne od światopoglądu dowody Edward C. Green, specjalista prewencji AIDS z Uniwersytetu Harvarda [zob. rozmowa w najnowszym numerze ""TP"" - red.], odpowiada: ""Jak dotąd nie mamy żadnych dobrych dowodów na to, że prezerwatywy odnoszą skutek w powszechnych epidemiach AIDS, takich jak ta w subsaharyjskiej Afryce"". Przeciwnie: kraje o najwyższym poziomie rozdawnictwa prezerwatyw mają najwyższy poziom zachorowań. Zimbabwe, gdzie zużywa się ich najwięcej, jest jednocześnie krajem, któremu grozi utrata do 2020 r. 30 proc. ludności w wieku produkcyjnym z powodu chorób związanych z AIDS. Dlaczego?
Stałe użycie prezerwatyw podczas stosunków z osobami płci przeciwnej zmniejsza szanse zakażenia o średnio 85 proc. Jednak trzeba pamiętać, że osiąga się ten wynik tylko wtedy, gdy używa się prezerwatyw podczas każdego stosunku. Trudno oczekiwać, że uda się uzyskać taką stałość w skali całego społeczeństwa.
Odkładając na bok kwestię przepuszczających wirusa porów, trzeba przyznać, że prezerwatywy mogą być zawodne z powodu słabej jakości. To częsty przypadek w Trzecim Świecie, gdzie przechowuje się je zbyt długo i w nieodpowiedniej temperaturze. Dochodzi problem ludzkiego błędu. Badania przeprowadzone wśród Amerykanów wskazują, że wśród mężczyzn korzystających stale z prezerwatyw, w 13 proc. stosunków seksualnych ich użycie jest błędne na tyle, że może grozić zakażeniem HIV. Mowa tu o ludziach wykształconych, dla których kontakt ze środkami antykoncepcyjnymi stanowi rutynę.
Jeśli chodzi o samą Afrykę, do problemów technicznych dochodzi niechęć ludności do używania prezerwatyw i związane z tym przesądy i przekonania (np. takie, że stosunki z prezerwatywą nie sprawiają dostatecznej przyjemności). Szacuje się, że ze 198 mln rozdanych w RPA w 1999 r. prezerwatyw 111 mln nie zostało użytych. Problemem jest też samo zachęcanie do ich używania. Promocja prezerwatyw może się bowiem wiązać z promowaniem ryzykownego stylu zachowań seksualnych.
Co pozostaje, skoro na szczepionkę trzeba będzie czekać wiele lat, a prezerwatywy nie zawsze są skuteczne w walce z rozprzestrzenianiem się HIV? Pomysł na prewencję wydają się mieć autorzy stanowiska opublikowanego w prestiżowym piśmie medycznym ""The Lancet"" (nr 364 z 27 listopada 2004) pod znaczącym tytułem: ""Nadszedł czas na wspólne stanowisko wobec zapobiegania seksualnej transmisji HIV"". Jego autorami i sygnatariuszami jest ponad stu pięćdziesięciu naukowców i działaczy zajmujących się AIDS.
""Wzywamy do zakończenia spolaryzowanej debaty - napisali - i ponaglamy społeczność międzynarodową do zjednoczenia się wokół globalnego, opartego na dowodach podejścia, aby spowolnić rozszerzanie się HIV przenoszonego drogą płciową, na bazie następujących zasad"". Tu wymienia się, po pierwsze, zakorzenienie metod w lokalnym kontekście kulturowym i respektowanie praw człowieka. Wszelkie działania muszą opierać się na zasadach epidemiologii, co oznacza, że inaczej trzeba podejść do grup wysokiego ryzyka, a inaczej do całego społeczeństwa.
Jako drugą zasadę autorzy wymieniają zastosowanie metody ABC (""abstain, be faithful or use condoms""; A - abstynencja seksualna, B - bycie wiernym, C - użycie prezerwatyw), która przyniosła efekty w Ugandzie. Zaznaczają, że program zakłada odpowiednią równowagę miedzy ""A"", ""B"" i ""C"", ale każda organizacja może się zaangażować w odpowiadające jej działania. Wyraźnie podkreślają, że w stosunku do młodzieży należy dążyć do opóźnienia wieku inicjacji seksualnej, dlatego tu przesłaniem powinna być abstynencja. Tym, którzy są już aktywni seksualnie, należy udostępniać prezerwatywy, informując jednak, że są one skuteczne w 80-90 proc. i tylko wtedy, gdy są używane zawsze. Dorosłych żyjących w stałych związkach trzeba informować, że najpewniejszą drogą zabezpieczenia jest wierność wobec partnera. Jeśli nie wiadomo, czy partner jest zdrowy, należy umożliwiać mu testy oraz wspierać w poprawnym i stałym używaniu prezerwatyw. Dla grup ryzyka podstawowym przesłaniem jest stałe i poprawne używanie prezerwatyw.
Po trzecie, metoda musi jak najszerzej angażować społeczeństwo, oddziałując poprzez Kościoły, organizacje społeczne, lokalne media, pracowników służby zdrowia. Programy prewencyjne muszą dotykać problemów takich jak stygmatyzacja chorych, nierówność między płciami, relacje międzypokoleniowe, przymus seksualny i seks jako element transakcji.
---ramka 474704|strona|1---",ZUZANNA RADZIK,27.11.2006,https://www.tygodnikpowszechny.pl/czas-na-wspolne-stanowisko-130314
24,REPUBLIKA NIE TUTAJ,"Andrzej Grembowicz, scenarzysta „Rancza”: Gdy się pisze komedię, to pierwszą rolą jest bawić. Ale jeśli uda się skonstruować opowieść z sensownym przesłaniem, opowiedzieć się po jasnej stronie mocy – to jest wartość dodana, którą najbardziej cenię.","W niedzielę, 27 listopada 2016 r. TVP wyemitowała ostatni odcinek 10. serii (ostatniej) najpopularniejszego polskiego serialu ostatnich lat. „Ranczo” jest na ekranach od 2006 r. W sumie wyemitowano 130 odcinków. Historie mieszkańców wsi Wilkowyje co niedzielę przyciągały przed ekrany ponad 6 milionów widzów. Główne role grali Cezary Żak, Ilona Ostrowska, Paweł Królikowski, Artur Barciś. Serial wielokrotnie nagradzano m.in. Telekamerami w latach 2009, 2015 i 2016. „Ranczo” zostało także nominowane do nagrody Totus przyznawanej przez Fundację Dzieło Nowego Tysiąclecia. Uzasadnienie brzmiało: „za promowanie w popularnej, komediowej formule ważnych wartości duchowych”.
  BŁAŻEJ STRZELCZYK: Porozmawiajmy o Polsce.
ANDRZEJ GREMBOWICZ: O takich poważnych sprawach chce pan z komediowym scenarzystą rozmawiać?
Komedianci mają chyba jakąś rolę do spełnienia?
Ja się nie uchylam, tylko nie chcę zbyt mocno przekroczyć progu własnych kompetencji.
To jaka jest Pana rola?
Układam historie i piszę dialogi.
Żeby było śmiesznie?
Oczywiście. Gdy się komedię pisze, to pierwszą rolą jest bawić, bo jak się to nie uda, wszyscy zmienią kanał i po herbacie.
Łatwo rozśmieszyć Polaka?
Wcale nie tak prosto. Ale jeśli uda się zainteresować, a do tego skonstruować opowieść z sensownym przesłaniem, powiedzieć coś nie całkiem błahego, opowiedzieć się, że tak powiem, po jasnej stronie mocy – to jest wartość dodana, którą ja bardzo cenię.
I Pan jest mentorem? Nauczycielem?
Ja? W życiu.
To kim Pan jest?
Już bardziej spadkobiercą tego dziada, co dawnymi czasy po wsiach chodził i za miskę kaszy i łyk gorzałki opowiadał historie.
Stworzył Pan „Ranczo” – idyllę, niedzielną dobranockę, naszpikowaną edukacyjnymi frazesami.
Bardzo proszę mi tu „Rancza” nie wyzywać od dobranocek, panie redaktorze, bo to krzywdzące. Owszem, jako komedia nie może być przecież smutna i dołująca, ale mówi też o wielu poważnych i trudnych sprawach.
Na przykład?
Wójt gminy zamknięta w areszcie na podstawie fałszywych oskarżeń, uwolniona tylko dzięki politycznym machlojkom – to jest idylla?
To może nie, ale już szukanie psa Kusego, który wpadł we wnyki zastawione przez kłusowników? Cała wieś się zaangażowała w sprawę.
Bo w Wilkowyjach jest dużo przyzwoitych ludzi. Z wadami i słabościami, owszem, ale przyzwoitych.
Solejuk, Hadziuk, Pietrek i pan Stach, na przykład.
Stach i Pietrek jak najbardziej, Hadziuk i Solejuk... no, jak kiedy.
Zwykli pijacy?
Zwykli na pewno nie, ale i z tą przyzwoitością u nich różnie bywa.
Są jak chór w tragedii antycznej.
No trochę tak.
Pan by się na tej ławeczce odnalazł?
Powiem panu więcej: zasiedliśmy kiedyś z Jurkiem Niemczukiem, współscenarzystą „Rancza”, na tej ławeczce i bardzo nam się podobało. Wie pan, są poważne teorie, że całą filozofię grecką zawdzięczamy temu, że w pewnym okresie dużo ludzi miało dużo wolnego czasu, dużo wina i ładną pogodę. Ławeczka spełnia dwa z tych trzech warunków, no bo pogoda jednak u nas filozofii nie służy.
Bohaterowie serialu ewoluowali.
Owszem. A kogo ma pan na myśli.
Michałowa na przykład. W jednym z pierwszych sezonów plastikowymi kubeczkami paliła w piecu na plebanii.
Już wtedy proboszcz ją napominał, że to grzech.
W ostatnim sezonie gospodyni biskupa aktywnie angażuje się w powstanie domu dla samotnych matek.
Rozwój postaci na przestrzeni jedenastu lat to bardzo złożony proces, mają w nim udział nie tylko scenarzyści, ale też reżyser i aktorzy. A ponieważ i do reżysera, i aktorów mieliśmy w „Ranczu” wielkie szczęście, to oni tak przyoblekali te napisane role w żywe postaci, że powstawała przestrzeń, która umożliwiała ewolucję. To zdecydowanie rezultat wspólnej pracy, takiej wzajemnej stymulacji.
Wyobraża Pan sobie taką Polskę jak w Wilkowyjach?
Oczywiście, że tak. Zresztą taka Polska miejscami, albo chwilami, się zdarza.
Jakie cechy ma ta Polska na wzór Wilkowyj?
To raczej Wilkowyje są na wzór tej lepszej Polski. Jest w nich dużo przyzwoitych ludzi, po prostu.
A co to jest, proszę Pana, przyzwoitość?
No, panie redaktorze, dziennikarz katolickiego pisma to chyba powinien wiedzieć... Przewaga dobra nad złem w człowieku, z czego się bierze postępowanie zgodnie z etyką, a nie egoistycznym interesem. Tak najogólniej.
Rozglądam się wokół i tej przyzwoitości jak na lekarstwo.
Pana wilcze prawo tak uważać. Który pan jest rocznik?
Osiemdziesiąty ósmy.
No to ja mam akurat pewne rozeznanie, bo to rocznik mojego syna. Więc muszę poinformować, że sporą grupę znanych mi pana równolatków uważam za ludzi przyzwoitych. A że samo to słowo stało się niemodne, to osobna szkoda.
Jakie są dziś modniejsze słowa?
To pan jest młody w tym naszym towarzystwie, pan powinien wiedzieć, co liczy się dla waszego pokolenia.
Egoizm na przykład?
To prywatne cechy, trudno mi czasem krytykować.
Są też populizm i radykalizm.
One były zawsze. Raz wyżej podnosiły głowę, raz niżej. No co panu poradzę?
Teraz podniosły głowę wyżej?
Rzeczywiście wygląda, jakby po świecie wirus jakiś latał i zarażał narody szaleństwem.
I co dalej?
Ba. No ja niestety mam poczucie szybkiego schyłku epoki i strach przed światem, który nastąpi. Z racji stanu mojego zdrowia nie jest to strach o siebie, tylko o innych. Bardzo bym chciał się mylić, ale ludzkość jako taka chyba już zapomniała o okropieństwie ostatniej wojny.
A wie Pan, co nas wszystkich tak zaraziło tym wirusem?
Ho, ho... Czy to na pewno dobre pytanie do prostego scenarzysty? No ale trudno, sprawa jest poważna, to odpowiem poważnie. Zbyt szybki – to na świecie – i zbyt nierównomierny – to wszędzie – rozwój. Poczucie wykluczenia dużych grup – i u nas, w Polsce, i gdzie indziej – moim zdaniem nie jest tylko narracją, ale faktem. Chodzi o wykluczenie nie tylko ekonomiczne, ale też cywilizacyjne i kulturowe. Jak, do cholery, żyć w świecie, w którym co roku trzeba wymieniać telefon? Wszystko bez przerwy się zmienia, postęp gna jak nigdy wcześniej, także obyczajowy, człowiek czuje się coraz bardziej wyobcowany.
I chcemy zmiany.
Odwrotnie – chce się wreszcie stabilizacji. Pojawia się w takiej sytuacji tęsknota za zawróceniem kijem historii, powrotu do tego mitycznego „kiedyś”. Oczywiście to utopia, ale bardzo kusząca.
Gdzie w tym wszystkim jest Kościół?
Ma moim zdaniem ogromną rolę do odegrania. Przede wszystkim na polu etyki.
W ostatnim sezonie serialu brat biskupa Kozioła rozpoczyna kampanię prezydencką. Pamięta pan ten dialog przed wynikiem wyborów?
Wie pan, pisałem ten dialog.
Paweł Kozioł, kandydat na prezydenta, się waha. Piotr, biskup, mówi: „Jak już tym prezydentem zostaniesz, to co ci szkodzi coś dobrego zrobić?”.
Tylko oni dochodzą do wniosku, że chodzi o swoistą rewolucję etyczną. Zwłaszcza do idei kodeksu życia publicznego jestem przywiązany. No nie można publicznie łgać, insynuować paskudnych rzeczy, oczerniać – a potem tłumaczyć, że to tylko polityka. To jest świństwo, nie polityka, i zawsze powinno zostać napiętnowane. Jak nie jest, to hulaj duszo, piekła nie ma, każdy tak może. I żyj tu, człowieku, w takim świecie. Tu między innymi widzę wspaniałą rolę dla Kościoła, bo mam silne przekonanie, że zawsze gdy Kościół skupia się na polityce, to tracimy. I Kościół traci, i społeczeństwo.
Dlatego jest jeszcze jedna wypowiedź biskupa Kozioła. Bardzo mocna: „Chowamy takich katolików, co to przykładnie klęczą w kościele, proboszcza w rękę całują, pieśni śpiewają, a po wyjściu z kościoła ludzi nienawidzą. To mają być katolicy? Otóż powiadam wam: dość. Albo my te dzieci prawdziwej miłości Boga i bliźniego nauczymy, albo grzech nasz będzie niewybaczalny. [Ale jak? – pyta proboszcz] Prosto. Obowiązkiem i przykładem. Tu taką listę zrobiłem tych, którzy w parafii potrzebują pomocy, bo albo niepełnosprawni, albo samotne matki z dziećmi”
Bardzo ciepły odzew od wielu widzów po tym odcinku miałem. Więc może to nie tylko moja tęsknota.
I to jest droga dla Kościoła?
Nie, nie, bez przesady, kim ja jestem, żeby całemu Kościołowi mówić, co ma robić. To papieża zadanie, nie moje. A to, co mi się w tej dziedzinie po cichu marzy, to było widać w serialu. I – co mnie bardzo cieszy – okazało się zgodne z drogą proponowaną przez papieża Franciszka: włączanie zamiast wykluczania, współczucie zamiast potępienia. No cóż – kibicuję gorąco Franciszkowi. Zabawne, swoją drogą, że dożyliśmy czasów, kiedy katolik mówiący, że kibicuje papieżowi, też się dość wyraźnie określa.
Świat, jak Pan mówi, gna...
Długo by mówić. To jest zjawisko na wielu płaszczyznach, więc ograniczę się do symbolu. Ileś lat temu usłyszałem, że jacyś kretyni wyprodukowali, a inni kretyni kupili telefony komórkowe po milionie dolarów od sztuki. Wtedy chyba po raz pierwszy pomyślałem, że doszliśmy do ściany, że to Bizancjum epoki schyłkowej.
I chce Pan uciec?
Nie, nie chcę uciekać, zresztą nie bardzo jest dokąd. Wygłaszam tylko swoją prywatną opinię, że świat – w sensie kultury zachodniej – rozwija się za szybko i w związku z tym na oślep. A to może być bardzo niebezpieczne. Proszę mnie dobrze zrozumieć – tu nie chodzi o konserwatywny punkt widzenia, tylko zdroworozsądkowy.
Marek Bieńczyk pisał kiedyś tak: „Republika Kres, Republika Nie Tutaj, Republika Daleko Stąd. Mieszkam w niej od dawna i szukam innych współobywateli”.
A, jeśli w tym kontekście myśli pan o Wilkowyjach, to zgadzam się. „Republika Nie Tutaj” bardzo mi się podoba. Trochę jak „ogród Luizy, którego nieistnienie zabija jak topór” Rafała Wojaczka.
Ale jest gdzieś ten świat „Nie Tutaj”, prawda?
Nie chcę już się mądrzyć, bo daleko wykraczam poza swoje kompetencje. Ale chyba gdzieś jest. My go możemy tworzyć. Trzeba w tej sytuacji dużo więcej dialogu, nieco równiejszego podziału tortu i nade wszystko mądrej edukacji.
Co jeszcze?
Mam coraz silniejsze poczucie, że pan powinien te pytania komuś mądrzejszemu zadawać. Gdybym znał recepty, tobym je rozplakatował na każdym rogu i rozgłosił po dachach, jak mówi Pismo. Ale – myślę – w końcu mamy tylko taki wybór: albo się sprawiedliwie dogadamy, albo się pozagryzamy. Tylko podkreślam, mówię o zjawiskach społecznych, a nie bieżącej polityce.
To może potrzebujemy na przykład solidarności?
Wie pan, solidarność to takie dobro, którego zawsze chce się więcej – bo nieszczęść różnego rodzaju na świecie jest mnóstwo. Zdarza się często, niekiedy w spektakularny sposób, częściej po cichu, ale tak, sądzę, że jest jej sporo. W każdym razie od ręki mógłbym podać wiele przykładów, pan pewnie też. Ale oczywiście nigdy dosyć. ©℗
ANDRZEJ GREMBOWICZ, pseudonim Robert Brutter, jest scenarzystą, pisarzem, członkiem Polskiej Akademii Filmowej. Autor scenariuszy seriali (m.in. „Ekstradycja”, „Wiedźmin”) oraz filmów („Fuks”, „Nocne graffiti”). Od 2006 r., wraz z Jerzym Niemczukiem i Wojciechem Adamczykiem, tworzył serial „Ranczo”.","ANDRZEJ GREMBOWICZ, BŁAŻEJ STRZELCZYK",23.12.2016,https://www.tygodnikpowszechny.pl/republika-nie-tutaj-146231
25,GDZIE MY JESTEŚMY?,"W chrześcijaństwie jest miejsce na stawianie pytań biskupom, a odkąd św. Paweł sprzeciwił się św. Piotrowi – także na sprzeciw. Ale moje pytania są tylko pytaniami, nie sprzeciwem lub krytyką. Pytam, bo publiczne słowa biskupów mają szczególną wagę.","KTO NISZCZY POLSKI KOŚCIÓŁ
„Jestem słuchaczem Radia Maryja i czytelnikiem »Naszego Dziennika«. Daje mi to podstawę do twierdzenia, że o. Rydzyk często rozmija się z prawdą, posługuje się półprawdami, a nawet rzuca oszczerstwa i lży” - pisał przed tygodniem charyzmatyczny duszpasterz i legenda opozycji, o. Ludwik Wiśniewski. Opisywał akcję nacisków, mającą doprowadzić do przyznania miejsca na multipleksie TV Trwam, cytując wypowiedzi dyrektora Radia Maryja, znieważające przywódców polskiego państwa. Dominikanin, który w 2010 r. skierował do nuncjusza apostolskiego list krytykujący rozbicie polskiego Kościoła, alarmował: „Niektórzy nasi bracia w wierze przodują w rzucaniu inwektyw, zaś wielu biskupów nie zachowuje wobec ich wystąpień niezbędnego dystansu (...). Co gorsze: dość powszechne wśród ludzi Kościoła są próby interpretowania sporu o koncesję dla TV Trwam jako zasadniczego sporu o wartości, na których ma być budowana nasza Ojczyzna. Powstaje wrażenie, że Kościół jest sojusznikiem jednej opcji politycznej. Podziały polityczne są przenoszone do wnętrza Kościoła i w ten sposób przekreślają jego jedność”. Duszpasterz odnosił się również do wydarzeń podczas marszów „w obronie wolności słowa”: „Śpiew »Ojczyznę wolną racz nam wrócić, Panie« to jakaś aberracja, przekreślająca ofiarne wysiłki wielu Polaków (także Jana Pawła II) dla odzyskania niepodległości”. Dziś publikujemy ciąg dalszy tekstu.
Pamięci Arcybiskupa Józefa Życińskiego w drugą rocznicę jego śmierci
Kiedy w 1990 r. znalazłem się w Rosji, w kraju nie było żadnego biskupa, który miałby pasterską jurysdykcję. Ks. Józef Pavilonis, pełniący ponad 20 lat funkcję proboszcza w Sankt Petersburgu (wtedy jeszcze Leningradzie), powiedział mi: „My tu jesteśmy biskupami i papieżami”, ale ja czułem się jak człowiek bez rąk. Pewnego dnia jednak otrzymaliśmy arcybiskupa Tadeusza Kondrusiewicza i w życie Kościoła w Rosji wkroczył ład. Znalazł się Pasterz, do którego można się było odwołać i który miał prawo podejmować decyzje.
Z tęsknoty za tym ładem pozwalam sobie kontynuować zapoczątkowany przed tygodniem na tych łamach wywód.
Do ks. abp. WACŁAWA DEPO mam kilka pytań.
1) Na jakiej podstawie Ksiądz Arcybiskup stwierdził na Jasnej Górze 24 marca 2012 r., że marsze organizowane w zasadzie przez partię opozycyjną, pod pretekstem obrony Telewizji Trwam, są godne poparcia i stanowią „dowód, że sumienia są przebudzone prawdą”?
2) Czy podtrzymuje Ksiądz Arcybiskup opinię wyrażoną w rozmowie z Małgorzatą Rutkowską („Nasz Dziennik”, 7-8 lipca 2012), a także przy innych okazjach, że za decyzją KRRiT stoi ideologia antychrześcijańska, a Jan Dworak i pozostali decydenci „nie stoją po stronie prawdy, tylko ideologii, która próbuje sprawy religii chrześcijańskiej zepchnąć do getta”?
3) W ostatnim czasie Ksiądz Arcybiskup mówił o Telewizji Trwam jako o telewizji katolickiej. To jest pewna nowość, dotychczas nikt chyba nie twierdził, że formalnie jest to telewizja katolicka. Nie chodzi jednak o formalność. Jest pytanie, czy programy z udziałem polityków jednej partii, którzy nie stronią przed pomówieniami, a których to polityków ojcowie prowadzący program w Radiu Maryja traktują jak nosicieli czystej prawdy, nie są sprzeczne z katolickim duchem?
Biskupa KAZIMIERZA RYCZANA, którego odważną działalność z jego czasów lubelskich wspominam z wielkim uznaniem, chciałbym zapytać:
1) Dlaczego obecną sytuację w Polsce uważa za gorszą od tej, jaką mieliśmy w okresie komunistycznym? Tak bowiem zrozumiałem słowa: „Demokracja w Polsce przekształciła się w oligarchię i kontroluje wszystkie dziedziny życia, jeszcze bardziej niż demokracja komunistyczna. Trzeba bić na alarm”.
2) Dlaczego mówi o powszechnej zdradzie w Polsce („Sojusze nie wytrzymują czasu. Wszędzie pachnie zdradą”, Jasna Góra, 8 lipca 2012 r.)? I gdzie tę zdradę konkretnie widzi?
Ks. bp. IGNACEGO DECA proszę o uzasadnienie stwierdzenia z kazania w 21. rocznicę powstania Radia Maryja.
Powiedział wówczas, że radio to „poucza nas, czym jest prawdziwa wolność, czym są zdrowa demokracja, tolerancja, pluralizm”. Osobiście nie widzę, aby to radio spełniało taką rolę.
Czy ks. bp ADAM LEPA w swoim sumieniu sądzi, że naprawdę decyzja KRRiT świadczy o łamaniu podstawowych zasad demokracji, o pogardzie dla społeczeństwa i o ochronie mediów liberalnej orientacji?
W rozmowie ze Sławomirem Jagodzińskim („NDz”, 15-16 września 2012) powiedział: „Uporczywe odmawianie Telewizji Trwam miejsca na multipleksie cyfrowym wykazuje znamiona tajemniczej afery. Przejdzie zapewne do historii polskich mediów jako przykład rażącego naruszenia podstawowych zasad demokracji, pogardliwego nieliczenia się z głosem społeczeństwa czy utrwalenia w majestacie prawa oligarchicznego modelu mediów. Z tym wiąże się popieranie i ochrona monopolu mediów o orientacji liberalnej oraz niekorzystnej dla Polaków koncentracji różnorakich mediów w rękach jednego ugrupowania politycznego”.
Do biskupa ANTONIEGO PACYFIKA DYDYCZA mam kilka pytań:
1) Czy wygłosiwszy podczas Mszy św. na placu Trzech Krzyży 14 marca 2012 r. wielką pochwałę pod adresem organizatorów i uczestników manifestacji, Ksiądz Biskup zapoznał się z treścią transparentów, które nieśli, a także z treścią przemówień i okrzyków, jakie wznosili?
2) Czy podtrzymuje pogląd wygłoszony podczas pielgrzymki ludzi pracy na Jasną Górę 16 września 2012 r., że najwyższe władze Rzeczypospolitej są chore, a Sejm powinien być rozwiązany?
3) Czy Eucharystia na Jasnej Górze jest właściwym miejscem do wygłaszania takich poglądów?
4) Czy Ksiądz Biskup podtrzymuje pogląd wyrażony w kazaniu na wspomnianej pielgrzymce, że wobec powszechnej nieprawości dopuszczalne są w kościołach takie zachowania wiernych, jakie miało miejsce podczas pogrzebu prof. Szaniawskiego w Warszawie [zakłócano wystąpienie przedstawiciela Kancelarii Prezydenta – red.]?
5) Czy w dalszym ciągu Ksiądz Biskup uważa, jak to ujął w jednym z kazań, że kraj nasz to „imperium kłamstwa”?
6) W rozmowie ze Sławomirem Jagodzińskim („NDz”, 11-12 sierpnia 2012) określił Ksiądz Biskup rządzących Polską jako fałszerzy i złoczyńców. Twierdził Ksiądz, że rządzący świadomie wysyłają młodych na emigrację, aby nie buntowali się w kraju, świadomie także niszczą rodzinę, bo chcą, aby w naszym kraju zapanowała „duchowa dżungla”. To jest aż nieprawdopodobne, aby biskup coś takiego mówił, ale mówi: „Gdyby Jaruzelski znał metodę, którą oni dziś znają, to do tej pory by rządził. Władza znalazła »wentyl bezpieczeństwa«. A na czym on polega? Kiedyś partia dusiła naród, nie wypuszczała nikogo z kraju i młodzież im się buntowała. Dzisiejsi rządzący zrobili coś innego – otworzyli »wentyl« na zachód, wypuścili wszystkich, którzy w jakiś sposób twórczy mogliby się buntować (...) to jest sposób! Wypuścić młodych ludzi poza państwo. Kto wówczas będzie protestował? A władza może robić, co zechce. Przecież na wszelkich takich fałszerzy działa jedynie strach przed masami”. Rozmówca zauważa, że emigracja zarobkowa niesie za sobą ogromne koszty społeczne, na co Biskup: „Ale cóż ich to obchodzi ? Cóż ich obchodzi, że dramatycznie rośnie bezrobocie wśród absolwentów uczelni? Niech wyjeżdżają, nie będą protestować. A rodzina? Gdyby miało to dla nich jakieś znaczenie, to nie pojawiałyby się te wszystkie pomysły i inicjatywy uderzające w rodzinę (...) Oni wiedzą, co robią. Chciałoby się powiedzieć, że ci ludzie widzą przyszłość Polski inaczej, może jako pustynię duchową czy dżunglę obyczajową”.
Zawstydzony takimi poglądami polskiego biskupa pytam, czy biskup Dydycz uważa za prawdę to, co powiedział w przytoczonym wywiadzie?
Do biskupa WIESŁAWA MERINGA miałbym sporo pytań związanych z jego wielką aktywnością społeczną w ostatnich latach.
Ograniczę się jednak do sprawy związanej z Telewizją Trwam. Napisał Ksiądz Biskup, że list, który w imieniu Prezydenta RP przysłał biskupowi minister Jacek Michałowski, „jest powtórzeniem bałamuctw, które szerzy pan Dworak i S-ka”. Podczas rozmowy w Radiu Maryja stwierdził Ksiądz Biskup, że prezydencka odpowiedź dowodzi „braku kultury”. Natomiast w rozmowie z Małgorzatą Bochenek („NDz”, 31 sierpnia 2012) powiedział: „uważam, że odpowiedź, którą otrzymałem, to kpina”. W związku z powyższym chciałbym zapytać Księdza Biskupa:
1) Czy w dalszym ciągu Ksiądz Biskup sądzi, że Prezydent ma prawo i powinien wpływać na decyzje organów państwowych niższego szczebla?
2) Czy podtrzymuje swoją ocenę prezydenckiego pisma skierowanego do niego przez ministra Michałowskiego?
Arcybiskupowi JÓZEFOWI MICHALIKOWI nie śmiem stawiać pytań związanych z jego wypowiedziami w prasie i na ambonie.
Chcę poruszyć tylko jedną kwestię: dlaczego nie odpowiedział na list wielce zasłużonego dla Kościoła prof. Stanisława Lufta? Nie tylko w moim przekonaniu ten list doskonale ukazuje problemy naszego polskiego Kościoła.
Do ks. bp. ANDRZEJA SUSKIEGO mam pytanie dość szczególne.
Ksiądz Biskup – jako ordynariusz toruński – jest jedynym biskupem, który ma pełną jurysdykcję nad Radiem Maryja. Dobrze wiadomo, że egzempcja zakonów odnosi się do ich życia i ustroju wewnętrznego, natomiast w sprawach duszpasterskich w pełni podlegają one właśnie ordynariuszom, choć oczywiście działają na własną odpowiedzialność. Radio Maryja jest wielką amboną duszpasterską ulokowaną w Toruniu, a więc w diecezji Księdza Biskupa. Nie chce mi się wierzyć, aby Ksiądz Biskup w pełni popierał wszystko, co jest prezentowane w tym radiu. Wydaje się, że kamieniem ciążącym u nóg są w tym radiu goście: politycy, którzy jątrzą i zniekształcają religijny przekaz rozgłośni. Dlaczego Ksiądz Biskup nie wpłynął na to, aby tych ludzi do radia nie zapraszać, albo przynajmniej zadbać, aby były prezentowane także inne jeszcze stanowiska?
JAK WAM IDZIE?
W starych prasowych wycinkach odkryłem nie tak dawno „List otwarty”, który ks. Józef Tischner, wtedy dziekan Wydziału Filozoficznego PAT, wystosował do swoich uczniów, a wtedy asystentów kościelnych Tygodnika Rodzin Katolickich „Źródło” („TP”, 19 kwietnia 1998). Tischner, zaniepokojony publikacjami w tym tygodniku, asystentów kościelnych nie gani – pyta jedynie: „jak im idzie?” i jak godzą to, co otrzymali jako studenci PAT, z tym, co publikuje ich pismo. Wymienia i krótko omawia dwie publikacje. Pierwszą jest artykuł Stanisława Krajskiego pt. „Kto się boi Radia Maryja?”, w którym czytamy: „Zadziwiające podobieństwo w postawie Radia Maryja wobec »Tygodnika Powszechnego«, Unii Wolności, tygodnika »Nie«, SLD i satelitarnych wobec nich środowisk. Co je wszystkie łączy? Można by postawić wielce prawdopodobną tezę, że takim łącznikiem jest masoneria”. Drugą publikacją omawianą przez Tischnera jest „Komunikat Wspierania Radia Maryja”, który powstał w celu jego obrony, albowiem – czytamy – „w ostatnim okresie zaobserwowaliśmy ukształtowanie się zdumiewającego frontu walki z Radiem Maryja, który rozciąga się od kręgów związanych z komunistyczną przeszłością Polski, poprzez środowiska laicko-liberalne, aż do środowisk »katolicyzmu otwartego«”.
15 lat temu ks. Józef Tischner tak widział problem, z którym do dzisiaj się borykamy: „Radio Maryja robi wiele dobrego i nikt mu tego nie odbiera, mimo to jest bardzo poważnym problemem. Nie dlatego jednak, że stanowi »zagrożenie dla poszczególnych grup finansowych i politycznych«, jak piszą autorzy »Komunikatu«, ale z bardziej istotnych powodów. Problemem jest daleki od ewangelicznego język agresji, nad którym Radio nie panuje. Przede wszystkim jednak problemem jest dążenie do »upolitycznienia katolicyzmu«. Katolicyzm jest tam bardzo często używany jako narzędzie walki o władzę, nie tylko przeciw »komunistom«, ale również przeciw »gorszym katolikom«”.
Tyle ks. Tischner. A ja, kończąc przepytywanie poszczególnych Księży Biskupów, chciałbym zapytać wszystkich hierarchów, którzy zazwyczaj uczestniczą w uroczystościach radiomaryjnych i oficjalnie wspierają linię prezentowaną przez o. Rydzyka, co myślą o „przesłaniu” ks. Tischnera i jak godzą katolickość Kościoła z tzw. pożal się Boże „katolickim głosem w twoim domu”.
ALTERA PARS
Od czasu ukazania się wspomnianego przed tygodniem dokumentu Rady Stałej KEP [apelującego o przyznanie Telewizji Trwam miejsca na cyfrowym multipleksie – red.], duchowni i świeccy katolicy prześcigają się w określaniu zła, które dokonało się na skutek decyzji KRRiT. Prześcigają się także w ujawnianiu jej przyczyn.
Swoje wsparcie dla Radia Maryja i Telewizji Trwam wyraziła rzesza ludzi. Warto wspomnieć przynajmniej niektóre osoby, których postawa jest szczególnie ważna, takich jak: ks. prof. Czesław Bartnik, ks. prof. Paweł Bortkiewicz, prof. Mieczysław Ryba, prof. Zdzisław Krasnodębski, red. Maciej Iłowiecki i wielu innych. Nie będę cytował ich wypowiedzi, bo nie chcę przedłużać i tak nazbyt długiego tekstu. Warto jednak zauważyć to, co powiedział ks. prof. Andrzej Maryniarczyk. Następca o. Krąpca w katedrze metafizyki KUL, broniąc Telewizji Trwam, wymierzył policzek polskiemu państwu: „W »Zapiskach więziennych« Stefan Wyszyński pod adresem Bieruta (zapisał), że był to pierwszy człowiek, który odważył się postawić całe państwo przeciwko Kościołowi. Takie działania widzimy również teraz” („NDz”, 9 sierpnia 2012).
Wydaje się, że najpełniej ze wszystkich obrońców o. Rydzyka, „powody dyskryminacji” Telewizji Trwam ujmuje prof. Piotr Jaroszyński i dlatego ograniczę się do przedstawienia jego argumentów. Prof. Jaroszyński jest jednym z filarów Radia Maryja, słucham go zawsze uważnie i nawet z pewną sympatią, bo wiele lat temu był czynnym uczestnikiem prowadzonego przeze mnie Duszpasterstwa Akademickiego w Lublinie.
Otóż Jaroszyński uważa, że odmówiono Telewizji Trwam miejsca na multipleksie, bo:
1) władzę w Polsce sprawują zwyczajne miernoty intelektualne i moralne: „To wszystko (poczucie odpowiedzialności za naród i Kościół) nie mieści się w granicach tych małych móżdżków, które w tej chwili odpowiadają za nasz kraj (...) to jest mentalność chłopaków z podwórka” (wypowiedź zamieszczona w internecie);
2) decydentów opanowała nienawiść do Radia Maryja: „Ponawiane praktycznie od samego początku ataki na Radio Maryja, których kulminację stanowi odmowa udzielenia miejsca na multipleksie Telewizji Trwam, nie mają charakteru polemiki czy dialogu, ale płyną z autentycznej nienawiści, która nie cofa się przed kłamstwem, pomówieniem i manipulacją, łącznie z próbą użycia środków administracyjno-politycznych, by Radio Maryja zamknąć i wyeliminować” („NDz”, 7-8 lipca 2012);
3) nasza demokracja jest chora: „Nasza demokracja została zaatakowana przez jakiś bizantyjski wirus, który stanowi przedłużenie niedoleczonego jeszcze wirusa sowieckiego (...) im więcej prawdy, im więcej miłości do Boga i Polski, tym większy sprzeciw ze strony bizantyńców, bo oni nie chcą prawdy, bo ich zadaniem jest sekularyzowanie i ateizowanie społeczeństwa, bo oni nienawidzą polskiego patriotyzmu” („NDz”, 1 czerwca 2012);
4) jest to rezultat międzynarodowego spisku, którego celem jest zniszczenie chrześcijaństwa: „Ale nad tym wszystkim jest poważny scenariusz i ten scenariusz ma wymiar międzynarodowy. Chodzi o to, aby w ramach dechrystianizacji już nie tylko Europy, ale świata, eliminować te środowiska, które mają przełożenie publiczne, a które od strony przekazywanych treści albo sposobu ich przekazywania są głęboko katolickie. Jest eliminacja chrześcijaństwa z życia publicznego i tutaj TV Trwam przeszkadza” (wypowiedź zamieszczona w internecie).
ROZMOWA NIEDOKOŃCZONA
Tak oto doszliśmy do ściany. Nie umiemy ze sobą rozmawiać, krzyczymy na siebie i posądzamy o najgorsze. Żyjemy jak na wzburzonym morzu. Emocjonalne rozedrganie doszło do niepokojącego pułapu. W jednym z listów broniących Telewizję Trwam przeczytałem: „Ta haniebna decyzja wstrząsnęła mną do szpiku kości, do jakiego stopnia polscy bolszewicy (KRRiT) są w stanie się posunąć. Ile żalu i bólu wyrządzacie polskiemu narodowi, wy czerwona, bolszewicka hołoto”.
To nie jest wyjątkowy tekst. Takim językiem, niestety, posługują się dzisiaj polscy katolicy. Dlatego niektórzy z nas pytają: czy przypadkiem nie jesteśmy ludźmi z różnych planet? Czy jeszcze wyznajemy to samo chrześcijaństwo?
W październiku 2012 r. Kościół polski otrzymał niezwykły dar. Oto sędziwy profesor Stanisław Luft, wielce zasłużony wierny syn Kościoła, skierował na ręce polskich biskupów przesłanie pełne miłości do Kościoła i troski o jego przyszłość – prosząc biskupów, aby zechcieli zwrócić uwagę na niepokojące zjawiska. Niestety, nikt z adresatów publicznie nie zareagował. Reakcja nastąpiła natomiast ze strony środowiska akademickiego związanego z Radiem Maryja. Bardzo dziwna reakcja. Bo czyż trzeba bronić Kościół przed profesorem Luftem, jak przed szkodnikiem? Czy nie warto pochylić się nad jego spostrzeżeniami? A który z panów profesorów zrobił tyle dla Kościoła, co profesor Luft?
Jest nie do pojęcia, jest sprawą zdumiewającą, dlaczego córki i synowie jednego i tego samego Kościoła nie usiądą przy wspólnym stole, nie wyłożą „kawa na ławę” pretensji, jakie do siebie żywią i nie zdecydują się na budowę Kościoła, być może każdy po swojemu, ale bez wrogości i z szacunkiem dla innych.
Oczywiście, ktoś do tego wspólnego stołu powinien zaprosić. Od dawna liczyliśmy i w dalszym ciągu liczymy, że uczyni to przewodniczący Konferencji Episkopatu Polski. On jest zwornikiem naszego Kościoła i jemu, jak sądzę, nikt z zaproszonych gości nie odmówi. Gdyby jednak ks. abp Michalik nie widział się w tej roli, to może niech takie „zwołanie” dokona któryś inny biskup, nawet spośród „najmłodszych”, jak choćby biskup Grzegorz Ryś. Biskupie Grzegorzu, czekamy!
Czas kończyć ten niemiłosiernie długi tekst. Zakończę go wizją-marzeniem. Jest wielki stół, przy którym siedzi abp Michalik. Obok niego widzę biskupa Lepę i biskupa Rysia, a dalej dostrzegam: Dominikę Kozłowską, ks. Ireneusza Skubisia, Zbigniewa Nosowskiego, Piotra Mucharskiego, ks. Marka Gancarczyka, Ewę Nowinę-Konopkę, o. Tadeusza Rydzyka, ks. Adama Bonieckiego, Henryka Woźniakowskiego, Halinę Bortnowską, s. Małgorzatę Chmielewską, o. Macieja Ziębę, o. Wacława Oszajcę, ks. Alfreda Wierzbickiego, Karola Tarnowskiego, o. Jana Górę, Tadeusza Sławka, ks. Andrzeja Lutra, Tomasza Terlikowskiego, ks. Andrzeja Dragułę, Andrzeja Grajewskiego, ks. Kazimierza Sowę, ks. Andrzeja Szostka, Marcina Przeciszewskiego, Szymona Hołownię, Artura Sporniaka, ks. Jana Kracika, o. Tomasza Dostatniego... można wymieniać jeszcze wielu innych.
Oczywiście wymyśliłem tę wizję. Jestem jednak przekonany, że dopiero wtedy, kiedy zaczniemy rozmawiać jak siostry i bracia, dopiero wtedy przyjdzie nadzieja, że zaczniemy zbierać to, cośmy rozproszyli i pogubili.",O. LUDWIK WIŚNIEWSKI OP,05.03.2013,https://www.tygodnikpowszechny.pl/gdzie-my-jestesmy-18807
26,ZMĄDRZEJMY PO SZKODZIE,Bijatyka w nowosądeckim klasztorze to nie jest sprawa dwóch jezuitów i ich zakonu. To dla naszego Kościoła jak uderzenie w dzwon na trwogę.,"To nie wywiad, w którym o. Krzysztof Mądel krytykował Kościół, ale rękoczyny, do których doszło u nowosądeckich jezuitów, skłoniły jego przełożonych do nałożenia sankcji. I nie chodzi o zakaz publicznych wypowiedzi, jak twierdziły media. Z powodu incydentu jezuita otrzymał zakaz odprawiania Mszy św. w kościele i spowiadania, aż do wyjaśnienia sprawy.
Na razie przebieg wydarzeń znamy jedynie z relacji o. Mądela, który uczciwie zastrzega, że nie wszystko dokładnie zapamiętał – ale historia brzmi prawdopodobnie. Otóż medialna aktywność jezuity nie wzbudzała (delikatnie mówiąc) zachwytu wśród współbraci. Jeden z nich miał jego rozmowę z „Wyborczą” nazwać – tu cytat – „gównem”. Doszło do spięcia. O. Mądel zasłonił się gazetą, przez którą adwersarz zdołał jednak wymierzyć cios w twarz. Uderzony odepchnął napastnika. Ten upadł i z pokiereszowanym obojczykiem wylądował w szpitalu. O. Mądel przeprosił współbrata. Mieli się pojednać, chociaż poturbowany uważa, że to jego zaatakowano.
Co teraz? Oczywiście zarządzający południową prowincją jezuitów o. Wojciech Ziółek powinien po prostu wyjaśnić sprawę. Kto i za co ponosi odpowiedzialność? Kto i jakie poniesie konsekwencje? Jaka będzie przyszłość o. Mądela w Towarzystwie Jezusowym? Duchowny już zadeklarował, że chciałby pozostać w zakonie, a zrzucenia sutanny w ogóle nie bierze pod uwagę. Przed prowincjałem niełatwe decyzje.
Na dodatek jednoznacznego wyjaśnienia wymaga również nowy wątek w sprawie. O. Mądel tłumaczy swą gwałtowną reakcję tym, że jako dziecko był molestowany przez proboszcza: „Widok księdza stojącego nade mną wywołuje we mnie sytuację nerwicową”. Do owego duchownego dotarła redakcja portalu natemat.pl. Zaprzeczył oskarżeniom. A zatem mamy słowo przeciw słowu. Ziarno prawdy od plew kłamstwa oddzielić powinna diecezja tarnowska, bo stamtąd pochodzi oskarżony. Możliwości są tylko trzy. Albo o. Mądel jest niespełna rozumu, albo jest oszczercą, albo... W tym ostatnim przypadku można sądzić, że nasi biskupi – nauczeni na błędach cudzych i własnych – już wiedzą, co wtedy należy zrobić.
PRZYZWOLENIE NA AWANTURY
Szkoda tylko, że nie wiedzą tego jeszcze niektórzy publicyści piszący o Kościele. W minionym tygodniu wciąż powracało pytanie, czemu, u licha, jezuita akurat teraz opowiada o traumie sprzed lat? I na dodatek nie przedstawia żadnych twardych dowodów! Na Boga, trudno o większą głupotę. Jeżeli faktycznie o. Mądel był w latach 70. molestowany, czy dziś mamy wzruszyć ramionami tylko dlatego, że jako napastowane dziecko nie zadbał o uwiecznienie lubieżnych czynów na kompromitujących fotografiach albo nagraniach? Czy jeszcze się nie nauczyliśmy, że ofiary często otwierają się dopiero po latach, np. pod wpływem silnego wstrząsu? Że w takich sytuacjach najważniejsze jest uczciwe dochodzenie? Że ignorując ich relacje – po raz drugi ich upokarzamy i zadajemy im ból? A przecież zasada jest prosta: niczego nie lekceważyć, a zarazem nie przesądzać z góry o winie. Zbadać sprawę, zadośćuczynić, wyciągnąć wnioski na przyszłość i błagać Boga o uleczenie ran – albo ofiary molestowania, albo niesłusznie oskarżonego.
Na tym właściwie można by sprawę zamknąć i już tylko czekać na właściwą reakcję i sprawiedliwy osąd przełożonych. Tyle że bijatyka w nowosądeckim klasztorze to nie jest sprawa dwóch jezuitów i ich zakonu. To dla naszego Kościoła jak uderzenie w dzwon na trwogę.
Od dawna ostrzegaliśmy na tych łamach, że od awantury o krzyż przed Pałacem Prezydenckim na Kościół przenoszą się z polityki najgorsze emocje. Wirus atakuje i namnaża się w zastraszającym tempie. Przede wszystkim to zwykła nienawiść, która każdego myślącego w innych kategoriach każe traktować jak wroga. Wroga, którego należy za wszelką cenę pognębić, zgnoić i uciszyć. Albo wyeliminować. Te złe emocje ujawniają się na dwóch polach – wewnątrzkościelnych stosunków i języka.
W pierwszym przypadku doskonałym przykładem jest szczegółowo opisana przez Zuzannę Radzik historia ks. Wojciecha Lemańskiego („TP” nr 23/2013). Czyli krótka i praktyczna instrukcja dla biskupów i kurialistów, jak z rzutkiego duszpasterza o niełatwym charakterze zrobić radykała i kamikadze. Innych podobnych przykładów nie brakuje, chociaż rzadko wypływają na światło dzienne. To jednak naturalnie nie zmienia faktu, że kryją się za nimi realne dramaty i prawdziwe cierpienie.
Znam taki przypadek sprzed kilku lat: dwóch księży weszło w ostrą publiczną polemikę. Gdy wyczerpały się argumenty, jeden zaczął wysyłać listy do ważnych ludzi w naszym Kościele, w których pomawiał adwersarza, że jest aktywnym homoseksualistą. Że wkrótce prawda wyjdzie na jaw, a skandal uderzy w Kościół, dlatego księdzem X trzeba się szybko zająć. List pokazał mi pewien biskup. Oczywiście nie ufał oskarżeniom, ale... wolał się skonsultować. Nie ulega wątpliwości, że wielu innych adresatów uwierzyło bez wahania. Tak też się, niestety, załatwia kościelne porachunki. Do dziś się zresztą zastanawiam, jak ślubujący czystość i celibat duchowny miał udowodnić, że wcale nie jest gejem...
MOWA NIENAWIŚCI
Jeżeli z kolei chodzi o język, to zwłaszcza jako chrześcijanie powinniśmy pamiętać, że słowo staje się ciałem. Czasem to cud, ale czasem katastrofa. Jeden zakonnik nie musi zgadzać się z drugim. Jeżeli jednak nazywa jego przekonania gównem – nie dziwmy się potem, że dają sobie po pysku, zamiast nadstawiać drugi policzek.
Katolicka publicystyka pełna jest ciosów poniżej pasa i ataków ad personam, wobec których kościelna hierarchia milczy. Tragikomiczna była np. reakcja na tekst ks. Czesława Bartnika w czerwcowym „Naszym Dzienniku”. Jako siły antykościelne autor wymienił m.in. Ruch Palikota, SLD oraz... lobby żydowskie, Katolicką Agencję Informacyjną, „Tygodnik Powszechny”, „Więź”, Znak i niektóre KIK-i. Jako jedyny przeciw „oszczerczym pomówieniom” zaprotestował publicznie rzecznik abp. Stanisława Budzika. W imieniu metropolity lubelskiego wziął w obronę KAI i... na tym koniec. Żaden z biskupów nie odniósł się nawet do skandalicznych słów o rzekomym lobby żydowskim. Tymczasem milczenie zamienia się w przyzwolenie. A przyzwolenie to dla zła warunki wymarzone.
Nowosądecka bijatyka to nie incydent, ale żniwo po obficie rozsiewanym chwaście. Rozsiewanym z rozmachem godnym lepszej sprawy. Co najtragiczniejsze, na ogół w najlepszej wierze. W przekonaniu, że odważnie bronimy wartości i zmieniamy świat na lepsze.
Oto inny świeży przykład zachwaszczenia Kościoła kąkolem, pleniącym się dotychczas głównie na polu polityki. Niby drobny, ale symboliczny. Ewangelia przecież uczy, że wielkie dobro i wielkie zło początek biorą z małych rzeczy.
Nie, nie trzeba kochać ks. Adama Bonieckiego. Ba – można się z nim kategorycznie nie zgadzać. Moje zdziwienie jest jednak bezbrzeżne, jeżeli wieloletni naczelny „Tygodnika” staje się jednym z przykładów w homilii bp. Kazimierza Ryczana do pielgrzymów udających się na Jasną Górę. Czyli ludzi idących na spotkanie z Bogiem i niosących do Jego Matki dziesiątki osobistych intencji – nawrócenie, uzdrowienie, wyjście z nałogu, uratowanie małżeństwa itd. Śmiem wątpić, czy najlepszym tematem dla udającego się w drogę pątnika jest soczysta polemika z Jackiem Żakowskim, Kubą Wojewódzkim albo ks. Bonieckim. Ale to już jednak kwestia duszpasterskiego smaku biskupa kieleckiego. Kłopot w tym, że o marianinie padły lekceważące słowa, jakoby zagubił się na starość. Abstrahując od kwestii, na ile taki argument można uznać w dyskusji za merytoryczny – trzeba zapytać, czy w ogóle tak się godzi? Albo wręcz – czy to logiczne wypowiadać takie sądy, żeby potem np. głosić piękne słowa o niezbędnym szacunku dla osób starszych?
SZYDERSTWA NIE KUPUJĘ
Trudno też nie zauważyć przepaści ziejącej między ciętym słowem ot tak wplecionym w homilię – a słowami papieża Franciszka, które tuż po swoim wyborze skierował do kardynałów. Warto przypomnieć: „Naprzód, drodzy bracia! Być może połowa z nas jest ludźmi w podeszłym wieku. Starość – lubię tak to określać – jest siedzibą mądrości życia. Starcy posiadają mądrość zdobytą w przeciągu całego życia, jak starzec Symeon czy prorokini Anna w Świątyni Jerozolimskiej, i to właśnie ta mądrość pozwoliła im rozpoznać Jezusa. Dawajmy tę mądrość ludziom młodym, jak dobre wino, które z biegiem lat staje się lepsze! Dawajmy młodym mądrość życia!”.
Biskup powie, że ksiądz X się na starość zagubił. Rewolwerowy publicysta katolicki złapie w locie myśl, ale napisze już, że X na starość zwariował. A potem wierny czytelnik splunie na widok obłąkanego staruszka. Witamy w katolickim (k)raju.
Nie, nie jestem ślepy na jedno oko. Tak samo nie podoba mi się, gdy o. Mądel mówi, że ks. Franciszek Longchamps de Bérier jest „habilitowanym nieukiem” – chociaż uważam, że dobrze wykształcony prawnik skompromitował się wypowiedzią, jakoby dzieci poczęte metodą in vitro miały „bruzdę dotykową”. I należy mu to wytknąć. Ale szyderstwa w ustach duchownego nie kupuję. Nawet jeżeli ma rację.",MAREK ZAJĄC,27.08.2013,https://www.tygodnikpowszechny.pl/zmadrzejmy-po-szkodzie-20337
27,CHWAŁA NADMIARU,"KRISTINA SABALIAUSKAITĖ, pisarka: Przypominam, że Rzeczpospolita składała się z obojga narodów. My, Litwini z Wielkiego Księstwa, pochodziliśmy od Rzymian, a wy, Polacy – od Sarmatów. Zabolało?","MICHAŁ WÓJCIK: Proszę mi pozwolić zacząć od cytatu. „Wszystko piękno w mej duszy przez Wilno pieszczone. Tu pierwsze słowa miłości, tu pierwsze słowa mądrości, tu wszystko, czym dziecko i młodzieniec żył w pieszczocie z murami i w pieszczocie z pagórkami. Jedno z najpiękniejszych miejsc na świecie!”.
KRISTINA SABALIAUSKAITĖ: To Józef Piłsudski?
Oczywiście. I jeszcze ten cytat o Wilnie: „To miasto olbrzymich sprężonych energii, stolica domów wydawniczych publikujących książki w jidysz i hebrajskim, siedziba pism literackich i teatrów. Pod tym względem z Wilnem mógł konkurować jedynie Nowy Jork”.
To Czesław Miłosz.
Dwa do zera. To teraz dla kontrastu: „Okrutne miasto, miasto, gdzie zaraza obudziła w ludziach bestie, gdzie przechodzień mógł przestąpić konającego na ulicy, przetrząsnąwszy mu uprzednio kieszenie, gdzie chrześcijanin mógł pożreć drugiego chrześcijanina albo rozszarpać na kawałki niewinne niemowlę”.
Widziałam te ofiary dżumy na własne oczy. Przed laty mój profesor zabrał nas, studentów historii sztuki, do katakumb w kościele św. Ducha. Ofiary zarazy leżą tam u Dominikanów do dziś. Pamiętam ciało jakiegoś biskupa, a tuż obok matkę z niemowlęciem na ręku. To były zmumifikowane trupy. Przerażające. Dziś już ich oglądać nie można, podziemia są zamknięte dla publiczności. Ale panu zapewne chodzi o to, że pisząc w ten makabryczny sposób o Wilnie jakoś się nad tym pięknym miastem nie roztkliwiam, tak?

Panorama Wilna, 2016 r. / SERGII FIGURNYI / STOCK.ADOBE.COM
Mógłbym jeszcze przywołać tu pisarstwo Tomasa Venclovy. Jego książkę „Opisać Wilno” Adam Michnik uznał za balsam na rany pamięci. Tymczasem Pani pisanie o Wilnie i Litwie to raczej sól na rany...
Cóż, ja na pewno nie piszę „ku pokrzepieniu serc” jak Sienkiewicz. Podczas spotkania na Festiwalu Conrada ktoś zadał mi pytanie: czy moje pisanie ma działanie terapeutyczne? Czy piszę o historii Litwy, by zabliźniać rany? Otóż nie. Jest przeciwnie. Moje pisanie to zimny prysznic. Próżno tu szukać optymistycznego przesłania. Czytelnicy w Polsce zrozumieją to po przeczytaniu całej tetralogii „Silva rerum” [właśnie ukazał się w Polsce drugi jej tom – red.]. Jeden z moich litewskich czytelników powiedział, że czwarty tom jest jak zerwanie plastra z rany. Moim zdaniem właśnie tak ostrego bólu czasem potrzebujemy. Nie ukojenia trudnej pamięci, ale właśnie bólu. Potrzebujemy go, by nie powtarzać własnych błędów z przeszłości. Na tym polega nauka z historii.
Zapewne o to samo chodziło Miłoszowi i Venclovie, jednak ja wybrałam inną metodę narracji. Bo... cóż, powiem przewrotnie: ani Miłosz, ani Venclova, którzy tak pięknie pisali o Wilnie i są dogłębnymi znawcami miasta, nie pochodzili stąd. Oni się tam nie urodzili. Tymczasem ja – tak. Mam immunitet na wirus wileński. Oni nie. Z nimi stało się chyba to, co z wieloma innymi, którzy tam przyjechali i się w Wilnie zakochali. Miasto rzuciło na nich czar. To samo dotyczy Piłsudskiego, którego pan również zacytował. Oni wszyscy przesiąknęli magią tego miejsca. Duch miasta nimi zawładnął, stąd obraz Wilna w ich pisarstwie jest wyidealizowany.
Nieprawdziwy?
Nie, tego nie powiem. Wilno jest przede wszystkim stricte barokowym miastem. Z kolei barok to moje DNA. Fragment, który pan przeczytał, pochodzi z drugiego tomu „Silva rerum”. Akcja dzieje się na początku XVIII wieku, na Litwie trwa zaraza i te straszne sceny po prostu się działy. Mogę powiedzieć, że moje pisarstwo, i ja sama – jesteśmy z baroku. Od najmłodszych lat żyję pod wielkim wpływem barokowej estetyki i – jeśli tak mogę powiedzieć – filozofii. Akurat w Wilnie wszystko, co piękne, związane jest z tą epoką. I piękne świątynie, i krzywe uliczki, kończące się kościołami.
Paradoksalnie, przez ten barok właśnie Wilno jest tak mało litewskie. To raczej „mała Europa” pośrodku litewskich puszcz. Miasto ukształtowali imigranci. Począwszy do niemieckich kupców, których zaprosił Giedymin, poprzez Polaków, Rusinów, Karaimów, Hiszpanów, Włochów, Francuzów i Żydów. Gdyby dziś „wyciąć” z wileńskiej tkanki ich kultury, zostałaby wydmuszka. Wyobraża pan sobie Wilno bez kościoła św. Anny, dzieła niemieckich architektów, albo bez żydowskiej dzielnicy? Czy rosyjskich cebulastych cerkwi? Nie da się. Wilno jest jak chór, gdzie każda narodowość śpiewa w swoim języku trochę inną melodię, ale wychodzi z tego bogata polifonia.
Akcja cyklu „Silva rerum” dzieje się w XVII i XVIII wieku. Na postacie nałożyła Pani makabryczną, barokową sukienkę. Są tu paralitycy, schizofrenicy, wenerycy. Jest dzika namiętność, zdrada, pluskwy, brud i nędza. No i trup ściele się gęsto. Śmierć w każdej odsłonie, bez znieczulenia. Gdzie tu piękno?
Ależ jest. Jest zło i brzydota, ale jest także przepiękna barokowa muzyka, poszukiwanie sensu życia, jego głębi, dążenie do Boga. Te wszystkie wyżyny ducha z tymi paralitykami, żebrakami i trupami są ze sobą w zgodzie, koegzystują. Moje pisanie jest bardzo silnie powiązane z moją pierwszą pasją, historią sztuki. Dla mnie barok to Caravaggio, mistrz chiaroscuro. W malarstwie termin ten oznacza właśnie rozkład świateł i cieni, balansowanie między dwiema skrajnościami, by uzyskać wrażenie trójwymiaru. Tylko dzięki kontrastowi da się pokazać pełny wymiar i skalę. I chyba dlatego w mojej literaturze horror sąsiaduje z sielanką, piękno z brzydotą, życie ze śmiercią.
Nie wiem, czy zwrócił pan uwagę, że gdy zapada zmrok, akcja powieści przenosi się do wnętrz. Czy to do komnaty Anny Katarzyny Narwojszowej w Milkontach, czy pokoju Urszuli Birontowej przy ulicy Końskiej, czy do gabinetu Aarona Gordona, żydowskiego medyka. Ich komnaty – właśnie jak u Caravaggia – rozświetla świeca i moich bohaterów można dostrzec tylko w jej zasięgu, pochylonych nad lekturą czy zanurzonych we wspomnieniach. O bohaterskich i chwalebnych czynach albo o podłych i okrutnych zbrodniach.
Rzeczywiście, barok to klucz do Pani powieści. Pisarze nie lubią takich pytań, ale zapytam: dlaczego akurat ta epoka?
Zainteresowanie barokiem zawdzięczam dziadkowi. To była nieprzeciętna osobowość. Za czasów niepodległej Litwy odebrał doskonałe wykształcenie, znał osiem języków, deklamował Owidiusza po łacinie, Homera po grecku. Przez pewien czas pracował jako muzealnik. Gdy byłam dziewczynką, zabierał mnie do miasta i pokazywał ukryte skarby. Pamiętam, że największe wrażenie robił na mnie, zresztą robi do dziś, kościół św. Piotra i Pawła na Antokolu. To jest barokowy mikrokosmos, ponad dwa tysiące rzeźb i płaskorzeźb różnych postaci świętych i aniołów.
W jednej z kaplic jest grupa rzeźb przedstawiająca cnoty królewskie, wśród nich młoda piękna kobieta w barokowej sukni, a obok kaleka bez ręki i nogi. Dama daje mu jałmużnę. Ten motyw zainspirował mnie do stworzenia relacji Anny Katarzyny z Janem Żołnierzem, kalekim opiekunem dworu w Milkontach. W tym kościele esencję baroku widać jak na dłoni. To cudowny balans między nadmiarem a ascezą. Jest niezwykłe bogactwo, ale nie ma jednego. Nie ma koloru, wszystko jest w białym stiuku. Gdyby dodać do tego kolor, to byłaby kakofonia i kicz. Te kontrasty i napięcia, charakterystyczne dla baroku, determinują sposób myślenia moich bohaterów. W pierwszej części „Silva rerum” mamy więcej z Kartezjusza, w drugim omie więcej ze Spinozy. Czyli rozważania nad ludzkim losem i przypadkiem. Trzecia część – jeszcze nie przetłumaczona na polski – zanurzona jest w rokoko. Jest tu eskapizm, dekadencja, różne utopie. A w czwartym tomie mamy już światło oświecenia.
Wracając do opinii o Wilnie, które był pan łaskaw zacytować, to miasto rzeczywiście ma bardzo dużo twarzy. Litewski prozaik Ričardas Gavelis idzie chyba jeszcze dalej niż ja. Opisuje miasto jako anus mundi. Polscy czytelnicy będą mogli poznać wreszcie jego fenomenalny „Poker wileński”, bo ma być wkrótce wydany.
Powiedziała Pani przed chwilą, że „Silva rerum” to zimny prysznic, ale dla kogo? Dla Pani rodaków Litwinów czy szerzej, również dla nas Polaków, obywateli wspólnej niegdyś Rzeczpospolitej?
Dla nas wszystkich. Ta nasza wspólna historia była piękna i fascynująca. Niestety projekt Rzeczypospolitej skończył się fatalnie. Ale mój cykl nie jest ani trenem opłakującym, ani pieśnią żałobną za straconym czasem. To dramat, a więc dziedzina dla pisarza.
Jest Pani weredykiem, który ma potrzebę powtarzania rozmówcy, że ma zeza i śmierdzi mu z pyska?
Śmierdzi mu z gęby, ale ma piękne oczy. I tak go kocham!
Sarmatę? Obywatela dumnej Rzeczypospolitej?
Ha, ha... proszę wybaczyć. Nie Sarmatę. Przypominam, że Rzeczpospolita składała się z obojga narodów. My, Litwini z Wielkiego Księstwa, pochodziliśmy od Rzymian, a wy, Polacy – od Sarmatów. Ja akurat kocham tego Litwina post-Rzymianina.
Zabolało mnie, ale trudno. Jaka była reakcja na Pani wizję naszej wspólnej historii dziesięć lat temu, gdy ukazał się pierwszy tom „Silva rerum”?
Czytelnicy byli w szoku, ale nie dlatego, że tak przedstawiłam wspólne dzieje. Byli zaskoczeni zarówno treścią, jak i językiem. Bardzo się cieszę, że w polskim przekładzie Izabeli Korybut-Daszkiewicz nic z tego rytmu i czułości językowej nie zniknęło. Akcja toczy się w zasadzie bez dialogów, choć przecież bohaterowie są w ciągłym kontakcie, spięciu, dotyku. Słychać ich, choć nic do siebie nie mówią. To są właśnie barokowe iluzje.
Oprócz nagród i laurów na Litwie była również krytyka.
Mamy u nas bardzo rygorystyczne podejście do czystości mowy ojczystej. Działa Państwowa Inspekcja Języka, ciało polityczne. I ona oprotestowała w mojej książce zbyt dużą liczbę, taki padł zarzut, różnych polonizmów czy archaizmów. Uznano, że to są błędy i należy je usunąć. Bo to mankament i czytelnicy na to nie zasługują.
Sytuacja jak z Orwella!
Te zarzuty nasiliły się potem, gdy opublikowałam zbiór ośmiu opowiadań. Każde z nich napisane było innym dialektem, po to, by oddać specyfikę środowiska, z którego pochodzili bohaterowie. Np. handlarz narkotyków mówił swoim slangiem, a wilnianka z dobrego przedwojennego domu wyszukaną polszczyzną. Dla mnie język jest jak muzyka. Wprost przepadam za brzmieniem różnych gwar, dialektów i żargonów. Czasami są potrzebne mocne akordy.
Jak się skończyła Pani „sprawa”?
Inspekcja chciała ukarać wydawcę mandatem. Przyszło pismo, że liczba błędów językowych w mojej prozie jest zbyt duża i w następnym wydaniu należy to poprawić. Dokładnie sformułowano to tak, że ich suma nie może przekraczać dopuszczalnej normy na jeden arkusz wydawniczy. Przekroczenie normy wywoła konsekwencje prawne i finansowe. Na szczęście wszystko rozeszło się po kościach. Powiedziałam, że nie ustąpię i będę pisać, jak chcę. Np. stare słowo „broma”. Oznacza bramę do kamienicy. Po dziesięciu latach nasz upór spowodował, że broma została wykreślona ze spisu błędów.
Oficjalny spis błędów? Jest coś takiego? Przecież to językowa urawniłowka! Jakie są jeszcze litewskie paranoje?
Postsowieckie myślenie. Myślenie stadne. Mam wrażenie, że mówienie własnym głosem wymaga jeszcze na Litwie dużej odwagi. W jednym ze swoich opowiadań poruszyłam temat KGB na Litwie. Chodziło o adaptację ludzi dawnych służb w nowej, litewskiej już rzeczywistości. Podczas jednego ze spotkań podszedł do mnie znany na Litwie były funkcjonariusz służb, wówczas szef różnych środowisk kulturalnych, i zaczął mi subtelnie grozić. Był szczerze zdziwiony, że nie zrobiło to na mnie żadnego wrażenia.
W swoich książkach rozdaje Pani razy zarówno Litwinom, jak i Polakom koroniarzom. „Ile jeszcze można żreć na warszawskich sejmach? Dupę wycierać po sejmowych ławach, pić i żreć korupcyjne jadło” – pytają litewscy konfederaci, którzy marzą o oderwaniu Litwy od Korony. Z kolei Litwinom – pada taki osąd – brakuje jaj Sasów. August Mocny Sas, aby się koronować na króla, po prostu włamał się do polskiego skarbca po insygnia koronne.
W drugim tomie rzeczywiście jest u moich bohaterów nostalgia za silną Litwą. Czasami miewaliśmy tendencje separatystyczne, dbając o interesy Wielkiego Księstwa Litewskiego. Przecież Wilno to nie są żadne Kresy, to pojęcie dosyć nowe i zależy od punktu widzenia. Muszę powiedzieć, że mnie osobiście to określenie bardzo śmieszy. Bo Litwa i Wilno, kiedy piszę, są dla mnie absolutnie centrum wszechświata. Kresami jest dla mnie Polska... (śmiech) Wilno było niegdyś stolicą jednego z dwóch równorzędnych partnerów w Rzeczypospolitej. Mieliśmy swoje Księstwo, hetmana, wielkiego kanclerza, swoją rangę urzędów.
To jak Pani zareagowała na pomysł, by na polskich paszportach było wyobrażenie Ostrej Bramy jako fragmentu polskiego krajobrazu symbolicznego?
Ależ to był dla mnie komplement. Bardzo mi było miło. W takim razie my na swoich banknotach powinniśmy przedstawić katedrę wawelską. W Krakowie pochowani są nasi, litewscy Jagiellonowie. Albo zawłaszczymy sobie Mickiewicza, czemu nie? Choć nie znał ani słowa po litewsku, bo urodził się w białoruskiej części Księstwa, to jednak mieszkał w Wilnie i Kownie, nigdy nie był związany ani z Warszawą, ani z Krakowem. A przyjaźnił się z literatami w Petersburgu i Paryżu.
Tak na serio: bardzo mnie niepokoją nacjonalizmy, które dochodzą do głosu w naszej części Europy. Jeden z litewskich publicystów powiedział, że po II wojnie światowej nacjonalizm, w każdej odsłonie, powinien być traktowany jak recydywista. W dzieciństwie był niewinnym blondynem pełnym marzeń o potędze swojej nacji, ale po II wojnie już za takiego pięknego błękitnookiego chłopca uchodzić nie może. Bo teraz to morderca, z którym przy jednym stole siadać nie wolno.
Myślę, że dobrą odtrutką na nacjonalizm jest historia. Trochę o niej ostatnimi czasy zapomnieliśmy. Ta nasza liberalna Europa trochę zaspała. Bo wolność, prawa człowieka i demokracja nie są dane raz na zawsze. Trzeba je cały czas podtrzymywać w dobrej formie. Tymczasem zignorowaliśmy niepokojące sygnały. To był błąd. Ale pojawiło się także drugie niebezpieczeństwo. Poglądy lewicowe i prawicowe oddalają się od siebie coraz mocniej i wcale nie oznacza to, że pojawia się silne centrum. Polacy i Litwini radykalizują się. Zawsze, gdy mnie ktoś pyta o moje poglądy polityczne, odpowiadam, że jestem radical centre. A właśnie tego silnego, radykalnego, czyli rozważnego centrum, pragmatycznego porozumienia się dla dobra całego narodu brakuje w tej części Europy najbardziej. I to w sytuacji, gdy za naszymi granicami czai się tyle niebezpieczeństw.
Na koniec muszę zatem zadać to pytanie: kim Pani jest? Nazwisko Sabaliauskaitė to przecież nasza Sobolewska!
Historia nazwiska mojego taty jest bardzo ciekawa. Początkowo brzmiało Sabalius. Potem zostało spolszczone na Sobolewski. A potem zlituanizowane na Sabaliauskas. Kim jestem? Wilnianką. Mój pradziadek przyjechał na Litwę z Korony, ze środka Polski. Druga część rodziny pochodzi ze Żmudzi. Od połowy XVIII wieku mieszkamy w Wilnie i z tego wspaniałego genetyczno-kulturowego koktajlu nic nie będę wyrzucała. To właśnie czyni mnie istotą wyjątkową. ©
KRISTINA SABALIAUSKAITĖ (ur. 1974) jest litewską pisarką. Doktor historii sztuki. Od 2002 r. mieszka w Londynie. W Wydawnictwie Literackim właśnie ukazał się drugi tom jej tetralogii „Silva rerum” w przekładzie Izabeli Korybut-Daszkiewicz. Sprzedaż tetralogii w niespełna trzymilionowej Litwie sięgnęła 250 tys. egz.","KRISTINA SABALIAUSKAITĖ, MICHAŁ WÓJCIK",29.10.2018,https://www.tygodnikpowszechny.pl/chwala-nadmiaru-156051
28,KRONIKA RELIGIJNA,Stolica Apostolska,"Należy pilnie oceniać zdolność seminarzystów do zachowania celibatu - napisał Jan Paweł II w liście do Kongregacji Wychowania Katolickiego z okazji sesji plenarnej tej dykasterii. Papież postuluje, aby biskupom w ocenie kandydatów do kapłaństwa pomagali specjaliści.
Użycie prezerwatywy w ściśle określonych okolicznościach można uznać za uprawnione - powiedział teolog Domu Papieskiego, kard. Georges Cottier (wypowiedź dla agencji Apcom zacytował dziennik “Corriere della Sera""). Hierarcha wyjaśnił, że w miejscach najbardziej zagrożonych rozprzestrzenianiem się wirusa HIV, wśród “ogromnej nędzy, np. na obszarach Afryki czy Azji"", trudno “przedsięwziąć normalne środki zapobieżenia pandemii, czyli wychowania do świętości ludzkiego ciała"". Kardynał podkreślił, że “wirus przekazuje się na drodze aktu seksualnego; tym samym istnieje ryzyko, że wraz z życiem przekaże się śmierć. W tym właśnie punkcie obowiązuje przykazanie »Nie zabijaj«"". Zdaniem teologa, który zastrzegł, że wypowiada się jako osoba prywatna, a nie przedstawiciel Watykanu, “jest rzeczą oczywistą, że w tym kontekście nie zachęca się do permisywizmu seksualnego, a raczej próbuje się ocalić życie przed śmiercią"".
W wieku 101 lat zmarł w Rzymie najstarszy kardynał, Corrado Baffile. Urodził się w lipcu 1903 r., na dwa tygodnie przed śmiercią papieża Leona XIII. W latach 1960-1975 był nuncjuszem apostolskim w Bonn. Po powrocie do Rzymu pełnił urząd prefekta Kongregacji ds. Kanonizacyjnych. Po jego śmierci Kolegium Kardynalskie liczy 183 purpuratów; 120 z nich ma prawo głosu na konklawe.
Działająca od 118 lat rzymska uczelnia franciszkanów uzyskała status uniwersytetu papieskiego. Antonianum dołączyło do sześciu innych papieskich uczelni w Rzymie. Trzy z nich prowadzą zakony: jezuici - Uniwersytet Gregoriański, dominikanie - Angelicum, i salezjanie - Uniwersytet Salezjański. Trzy pozostałe to: Uniwersytet Laterański, Urbanianum i Krzyża Świętego (prowadzony przez Opus Dei).
Kościół w świecie...
Tsunami, które pochłonęło na Sri Lance 40 tys. ofiar, może przyspieszyć proces pokojowy na wyspie - stwierdził abp Oswald Gomis z Kolombo. “Nieszczęście - wyjaśnił - uświadomiło jej mieszkańcom, że wszyscy ludzie są równi"". Hierarcha przypomniał, że rebeliancki ruch Tamilskich Tygrysów walczy o większą autonomię na północy i wschodzie Sri Lanki. Trwająca od 1983 r. wojna domowa kosztowała życie ponad 65 tys. osób, a prawie dwa miliony ludzi wypędzono z ich ziem ojczystych. Od początku 2002 r. z wielkimi trudnościami toczą się rozmowy pokojowe. Abp Gomis podkreślił, że po tsunami wielokrotnie widział, jak wojska rządowe i partyzanci ramię w ramię spieszyli z pomocą i usuwali zniszczenia.
Wietnamskie władze wypuściły z więzienia ks. Thadeusa Nguyen Van Ly. Jego uwolnienia domagali się obrońcy praw człowieka oraz liczni dyplomaci. 58-letni kapłan krytykował ingerencje państwa w wewnętrzne sprawy Kościoła. W 2001 r. został skazany na piętnaście lat więzienia oraz pięć lat aresztu domowego. Jego zwolnienie wiąże się z tradycyjną amnestią, którą władze wietnamskie ogłaszają przed obchodami nowego roku księżycowego. Komunistyczny rząd uznał dotychczas sześć związków religijnych, w tym Kościół katolicki. Nadal stosuje jednak represje i uzurpuje sobie prawo do weryfikowania kandydatów na biskupów, a nawet kandydatów do seminariów.
Bp Carlos Belo, laureat pokojowej Nagrody Nobla (1996) zamierza powrócić do Timoru Wschodniego. W 2002 r. z powodów zdrowotnych opuścił wyspę i zaszył się jako zwykły ksiądz w Mozambiku. Duchowy przywódca mieszkańców Timoru (przed trzema laty wywalczyli niepodległość) powiedział podczas zorganizowanego w Tajlandii sympozjum “Mosty: dialog drogą ku kulturze pokoju"", że chciałby osiąść w biednym regionie Timoru i pełnić posługę nie biskupa, ale księdza parafialnego.
... i w Polsce
Kard. Józef Glemp zezwolił na udzielanie Komunii św. na rękę w archidiecezji warszawskiej. Decyzja wchodzi w życie od Wielkiego Czwartku. Każdy, kto chce tak przyjmować Eucharystię, musi spełnić trzy warunki. Po pierwsze, być bierzmowany. Po drugie, właściwie ułożyć ręce: “Lewa dłoń, podtrzymywana przez prawą, ma być tak wyciągnięta, aby tworzyła jakby patenę lub rodzaj żłóbka, na którym mogłaby być położona Komunia święta. Następnie prawą ręką wierny bierze złożone na lewej dłoni Ciało Pana i wkłada do swych ust niezwłocznie, w obecności kapłana. Ta chwila trzymania Pana Jezusa we własnych dłoniach jest momentem osobistej adoracji"". Po trzecie, “bardzo kochać Pana Jezusa"". Decyzja Prymasa sprowokowała protesty liderów Ligi Polskich Rodzin.
Tymczasem Konferencja Episkopatu wkrótce zakończy prace nad dokumentem dotyczącym liturgii, m.in. również przyjmowania Najświętszego Sakramentu. Abp Józef Michalik, przewodniczący Episkopatu, stwierdził niedawno: “Wszystko zmierza ku temu, że w Polsce w konsekwencji uchwał II Synodu Plenarnego będzie można wkrótce przyjmować Komunię św. także na rękę. Jednak wprowadzając taką alternatywę nie możemy pozwolić, aby wierni zatracili poczucie sacrum. Istota problemu nie polega na tym, w jaki sposób będziemy przyjmować Eucharystię, lecz byśmy przyjmowali ją godnie, coraz godniej. Ktoś może klęczeć lub przyjmować ją na stojąco, na rękę lub do ust, a jednocześnie żyć w grzechu (różnorakim!), np. gardzić tymi, którzy czynią to inaczej. To klasyczny przypadek postawy faryzejskiej"".
W święto Ofiarowania Pańskiego obchodzono Dzień Życia Konsekrowanego (2 lutego). Na zależność między ubóstwem i pracą charytatywną osób konsekrowanych zwrócił uwagę w okolicznościowym liście bp Andrzej Dzięga, przewodniczący Komisji Episkopatu ds. Instytutów Życia Konsekrowanego i Stowarzyszeń Życia Apostolskiego. “W czasach, gdy niekiedy nawet dobroczynność pojmuje się instrumentalnie, opierając na niej zwykłą promocję rynkową własnej firmy, Kościół - pomagając potrzebującym - podkreśla też wielką godność ludzi dotkniętych różnoraką biedą oraz potrzebę znajdowania sprawiedliwych i stabilnych rozwiązań problemów społecznych. Biedni mają bowiem przyrodzone prawo, by stworzono im godne warunki, w których sami będą w stanie zapewnić sobie chleb powszedni, nie musząc oczekiwać jedynie jałmużny. Dlatego stwarzanie ludziom biednym warunków, np. zdobywania wykształcenia i usamodzielniania się w życiu społecznym, jest nie mniej ważne niż przydzielanie doraźnych zapomóg"" - napisał bp Dzięga. Liczba osób konsekrowanych w Polsce wzrosła od 1998 r. o 650. W 239 instytutach (60 wspólnot męskich, 144 żeńskie, 35 instytutów świeckich) żyje ich prawie 40 tys.
Abp Józef Życiński zaapelował o dystans wobec tzw. listy Wildsteina. “Nie można pogodzić z etyką chrześcijańską, że cel uświęca środki, więc w imię poznania prawdy o dramatach PRL niech cierpią niewinni, bo ktoś chce, by tę prawdę jak najszybciej ujawnić - stwierdził metropolita lubelski. - Problem w tym, że nie jest to prawda, tylko część prawdy. Problem w tym, że niewinna osoba nigdy nie może być środkiem prowadzącym do poznania choćby najszczytniejszych prawd, do zrealizowania choćby najpiękniejszych celów"". Jego zdaniem, niewinnych, którzy znaleźli się na liście, należy wziąć w obronę. Abp Życiński zapowiedział, że wezwie księży, aby “pospieszyli z pomocą wszystkim zdesperowanym i bezradnym"". Zaapelował również, aby nie wzmacniać “klimatu psychozy"" i “atmosfery sensacji"".
Komornikowi nie udało się zlicytować majątku gdańskiej kurii (4 luty) - zabrakło chętnych na kupno maszyn poligraficznych i czterech samochodów. Licytację ogłoszono w związku z wielomilionowymi długami archidiecezjalnego wydawnictwa Stella Maris. Według prokuratury wystawiano w nim faktury VAT na fikcyjne transakcje.
O. Bernard Sawicki został nowym opatem benedyktynów w Tyńcu (1 lutego). Zastąpił o. Marka Szeligę; urząd będzie pełnić osiem lat. W wyborach brali udział mnisi nie tylko z Tyńca, ale także podległych opactwu klasztorów w Biskupowie (archidiecezja opolska) i Bacurowie na Słowacji.",,13.02.2005,https://www.tygodnikpowszechny.pl/kronika-religijna-127511
29,KRONIKA RELIGIJNA,Stolica Apostolska,"O suwerenności Iraku, pladze terroryzmu i chrześcijańskich korzeniach Europy mówił Jan Paweł II w przemówieniu do korpusu dyplomatycznego akredytowanego przy Stolicy Apostolskiej (12 stycznia). Papież podkreślił, że głównym czynnikiem destabilizacji na Bliskim Wschodzie pozostaje konflikt izraelsko-palestyński. Przypomniał, że “chwytanie za broń, uciekanie się z jednej strony do terroryzmu, a z drugiej do represji, poniżanie przeciwnika, propaganda nienawiści prowadzą donikąd. Jedynie poszanowanie uprawnionych aspiracji jednych i drugich, powrót do stołu rokowań i konkretne zaangażowanie wspólnoty międzynarodowej mogą doprowadzić do początku rozwiązania tego konfliktu"". Mówiąc o Iraku, Papież zaznaczył, że obecnie “najważniejsze jest, by wspólnota międzynarodowa pomogła Irakijczykom, uwolnionym od uciskającego ich reżimu, aby stali się zdolni do przejęcia w swe ręce rządów w swym kraju"". Jako jedno z głównych zagrożeń pokoju Jan Paweł II wymienił terroryzm, “który siejąc strach, nienawiść i fanatyzm, kompromituje wszystkie sprawy, którym ponoć chce służyć"". Papież uznał za bardziej niż kiedykolwiek pilne stworzenie układu zbiorowego bezpieczeństwa pod egidą ONZ. Wspomniał także o wystawianiu na szwank w niektórych krajach Europy “poszanowania wolności religijnej"". Przypomniał, że słuszna zasada świeckości (rozróżnienie między wspólnotą polityczną i religiami) nie oznacza ignorowania religii. “Świeckość nie jest laicyzmem!"" - mówił Papież, wzywając do dialogu między państwem i Kościołami. Nawiązał również do trudności, jakie napotkało uwzględnienie w przyszłym Traktacie Konstytucyjnym UE odwołania do chrześcijańskich korzeni Europy. Skrytykował tych, którzy “odczytali historię przez pryzmat redukcyjnych ideologii, zapominając o tym, co chrześcijaństwo wniosło do kultury i instytucji kontynentu: godność osoby ludzkiej, wolność, zmysł powszechności, szkołę i uniwersytet, dzieła solidarności"".
Jan Paweł II przyjął w Watykanie dwóch naczelnych rabinów Izraela: aszkenazyjskiego - Jonę Metzgera i sefardyjskiego - Shlomo Amara (16 stycznia). Rabini zaprosili Papieża do złożenia wizyty w rzymskiej synagodze z okazji 100-lecia jej istnienia (23 maja). Wyrazili także wdzięczność za papieskie apele przeciwko antysemityzmowi i terroryzmowi, prosząc jednocześnie o ich “powtarzanie"". Poprosili również o osobistą interwencję Jana Pawła II w kwestii uwolnienia izraelskich żołnierzy, którzy przetrzymywani są przez Hezbollah w Libanie.
Papież zaapelował o udział w Tygodniu Modlitw o Jedność Chrześcijan. “W świecie spragnionym pokoju jest sprawą naglącą, by wspólnoty chrześcijan zgodnie głosiły Ewangelię, by dawały świadectwo Bożej miłości, która je jednoczy, by niosły radość, nadzieję i pokój, stając się zaczynem nowej ludzkości"" - powiedział Jan Paweł II przed niedzielną modlitwą “Anioł Pański"". Po modlitwie Papież zwrócił się do “wszystkich ludzi Wschodu, a zwłaszcza Chińczyków, Wietnamczyków i Koreańczyków"", obchodzących chiński Nowy Rok, życząc im pokoju i dostatku.
Kościół w świecie...
Kontrowersje wokół planów władz Francji - i podobnej sugestii prezydenta Niemiec - wprowadzenia zakazu noszenia “ostentacyjnych"" symboli religijnych w szkołach publicznych przeniosły się do Belgii. Dwóch senatorów zapowiedziało, że złoży propozycję odpowiedniej ustawy, co natychmiast skrytykowały środowiska katolickie i islamskie. Rzecznik belgijskiego Episkopatu powiedział, że taki zakaz nie zyska poparcia zwykłych obywateli, którzy “nie mają żadnych problemów z krzyżami czy innymi symbolami w szkołach, sądach i gdzie indziej. Belgia staje się społeczeństwem wielokulturowym i wieloreligijnym. Nie chcemy być krajem, gdzie nie można prezentować się jako chrześcijanie, muzułmanie czy Żydzi"".
Abp Michel Sabbah, łaciński patriarcha Jerozolimy, i Mosze Kacaw, prezydent Izraela, starli się podczas spotkania z delegacjami biskupów z Europy i Ameryki Północnej. Hierarchowie przebywali w Izraelu z okazji IV Międzynarodowej Konferencji “Kościół powszechny solidarny z Kościołem w Ziemi Świętej"". Jak poinformował żydowski dziennik “Ha’aretz"", Kacaw podkreślił, że Izrael nie zrobi postępów na drodze do pokoju, dopóki nie zostanie powstrzymany palestyński terroryzm. Tymczasem abp Sabbah, Palestyńczyk, stwierdził, że to izraelska okupacja jest przyczyną terroryzmu, który nie zakończy się, dopóki okupanci nie opuszczą terytoriów palestyńskich. W odpowiedzi prezydent oskarżył hierarchę o legitymizację terroru: “Arcybiskup jako duchowy zwierzchnik winien potępić każdą formę terroryzmu. Bóg nie przebacza terroryzmu"". W odpowiedzi abp Sabbah powiedział, że potępia każdy akt przemocy, niemniej nie może zamykać oczu na istotę konfliktu izraelsko-palestyńskiego.
Kard. Jean-Claude Turcotte, arcybiskup Montrealu, wprowadził w diecezji obowiązkowy test na obecność HIV w organizmie kandydatów do kapłaństwa. Wyjaśnił, że ustalenie “medycznej historii kandydata"" oraz jego “obecna i przeszła transparentność"" współdecydują o przyjęciu do seminarium. Rzecznik archidiecezji podkreślił, że pozytywny rezultat testu nie musi oznaczać odrzucenia kandydatury. Z kolei rektor seminarium powiedział: “Jeśli wirus znalazł się na skutek czynów homoseksualnych, to trzeba będzie sprawdzić, czy kandydat rzeczywiście ma powołanie"", ale też dodał, że skłonności homoseksualne nie wykluczają kapłaństwa. Test na obecność HIV obowiązuje już w diecezjach Edmonton i Vancouver.
Kard. Godfried Danneels dopuścił użycie prezerwatyw w przypadku współżycia z partnerem zarażonym HIV. W holenderskiej telewizji prymas Belgii stwierdził: “W sytuacji, gdy ktoś jest zakażony wirusem HIV, a jego partner powie mu: »Może byśmy się pokochali«, wtedy powiedziałbym: »Nie róbcie tego«. Niemniej jednak jeśli zdecyduje się na współżycie, powinien użyć prezerwatywy. W przeciwnym razie popełni grzech przeciwko piątemu przykazaniu Bożemu »Nie zabijaj«"". Hierarcha wyjaśnił, że “to kwestia zabezpieczenia się przed chorobą czy nawet śmiercią. Z moralnego punktu widzenia posłużenie się prezerwatywą w takiej sytuacji nie może być oceniane tak samo jak użycie prezerwatywy jako metody regulacji poczęć"". Wypowiedź kardynała szybko obiegła świat, wywołując skrajne reakcje. Niektórzy moraliści stwierdzili, że stanowisko purpurata nie sprzeciwia się nauczaniu Kościoła, jeśli weźmie się pod uwagę znane w teologii moralnej zasady podwójnego skutku i mniejszego zła.
... i w Polsce
“Kościół w Polsce ma wielu biskupów świętszych, pokorniejszych, mądrzejszych ode mnie, a przy tym rezydujących bliżej centrali, co ułatwia tego rodzaju posługę"" - tak abp Józef Michalik odpowiedział na pytanie “Rzeczpospolitej"" (14 stycznia), co byłoby jego priorytetem, gdyby biskupi wybrali go w marcu na przewodniczącego Konferencji Episkopatu Polski. Metropolita przemyski skrytykował tych katolików, którzy “swoją wiarę, stosunek do Boga pragną pogodzić z modą na liberalizm. Nie są zdeterminowani w walce o miejsce Boga w ich życiu i w życiu społecznym, lecz ulegają trendom, które wieją z pism rzekomo katolickich"". Pytany o Radio Maryja, wiceprzewodniczący KEP stwierdził, że stacja “ma swoje zasługi i swoje miejsce w Kościele w Polsce, podobnie jak ma je np. »Tygodnik Powszechny« i »Niedziela«. W przypadku radia zakonnego słuszną jest rzeczą troska o pełną jedność z Kościołem, dlatego zintensyfikowano ostatnio dialog w sprawie tej rozgłośni"".
Prokurator postawił zarzuty biznesmenom z trzech kolejnych firm zamieszanych w aferę “Stella Maris"" - poinformowała “Gazeta Wyborcza"" (15 stycznia). Prezesi akceptowali faktury za niewykonane usługi wystawione przez wydawnictwo archidiecezji gdańskiej. Według śledczych “Stella Maris"" było pralnią brudnych pieniędzy dla firm z całej Polski; zarzuty postawiono już 18 biznesmenom i jednemu księdzu.
Parafia w Dalikowie, której majątek ma być zlicytowany, złożyła wniosek o wznowienie postępowania sądowego. “Procedura nie zmierza do uchylenia się od odpowiedzialności, ale tylko do zmiany oceny zakresu szkody, a w konsekwencji odpowiedzialności finansowej parafii"" - wyjaśnił prawnik. Przypomnijmy: w 1997 r. podczas wichury na 14-letnią Agnieszkę spadł konar drzewa rosnącego na parafialnym cmentarzu (proboszcz nie otrzymał pozwolenia na wycięcie drzewa). Dziewczyna doznała urazu kręgosłupa. Jej matka złożyła w lipcu 1998 r. pozew przeciwko parafii. Parafia musi zapłacić ok. 353 tys. złotych (odszkodowanie plus odsetki i zaległe renty). 14 stycznia do Dalikowa przyjechał komornik, aby oszacować wartość parafialnych nieruchomości.
Prof. Leon Kieres otrzymał medal Lumen Mundi (17 stycznia). Wyróżnienie abp Józef Życiński przyznaje tym, którzy zasłużyli się świadectwem prawdy oraz pracą na rzecz życia społecznego i kulturalnego. Wręczenie medalu rozpoczęło sesję z okazji Dnia Judaizmu w Lublinie. “Sprawa Jedwabnego pokazuje, jaką treścią można wypełnić słowo pamięć"" - powiedział w swoim wystąpieniu prezes IPN. Dodał, że gotów jest bronić tezy, iż Instytut - ujawniając takie zbrodnie - służy utrwalaniu godności Polski.",,25.01.2004,https://www.tygodnikpowszechny.pl/kronika-religijna-124128
30,ROZTERKI WOKÓŁ PEWNEJ WIELKODUSZNOŚCI,"Wypowiedź monsignore Williamsona nie jest przypadkową gafą, lecz przejawem sekciarskiej mentalności.Mamy do czynienia z wirusem paranoidalnego postrzegania świata, kombinacją strachu i agresji, atakującym tych, którzy stracili zdolność komunikacji ze światem.","Wydarzenia w Kościele katolickim interesują społeczność niekatolicką także dlatego, że Kościół jest od stuleci największą jednolitą pod względem światopoglądowym całością na naszej planecie, a zatem i znaczącym ""globalnym graczem"". Jeśli w części Europy jego wpływ słabnie, to tym bardziej rośnie on na kontynentach przyszłości: w Azji i Afryce. Wszystkie inne wielkie grupy religijne, od muzułmanów i buddystów po chrześcijan niekatolików, dzielą się na ogromną liczbę nurtów i odgałęzień, które czasami nie tolerują siebie nawzajem. Czy coś podobnego, jak wskazywałby casus eks-ekskomunikowanego monsignore Williamsona, czeka również Kościół katolicki?
Akt pierwszy: ""My jesteśmy papieżem""
Ten przypadek miał do tej pory kilka faz.
W pierwszej, tuż po medialnym skandalu z wypowiedziami Williamsona, negującymi rozmiary i charakter Zagłady Żydów, i atakach na Papieża, rzekomo rehabilitującego ludzi negujących Holokaust, wielu ludzi zorientowanych w problemie zamierzało jednoznacznie bronić Benedykta XVI. Papież rzeczywiście w chwili podpisywania dekretu, zdejmującego karę ekskomuniki za bezprawne przyjęcie sakry biskupiej z rąk abp. Lefebvre'a (czyli wywołanie schizmy) nie miał pojęcia o wypowiedziach Williamsona dla szwedzkiej telewizji. Pogląd, że Papież mógłby tolerować kwestionowanie Holokaustu czy jakiekolwiek antysemickie postawy, a nawet z nimi sympatyzować, albo że Kościół rewiduje swój pozytywny stosunek do Żydów, wyrażony w dokumentach Soboru Watykańskiego II i w licznych gestach papieży minionego półwiecza, jest absurdalny i może go wygłaszać tylko ktoś, kto nie rozumie lub nie chce rozumieć spraw Kościoła. Reakcje przedstawicieli społeczności żydowskiej, polityków niemieckich i dysydentów kościelnych, wzywających wręcz do abdykacji Papieża, wydawały się - i w znacznej mierze były - rzeczywiście nieadekwatne. Skandal mógł po prostu bez rozgłosu zakończyć się tym, co faktycznie nastąpiło: że Papież swój dotychczasowy stosunek do Żydów i Holokaustu raz jeszcze potwierdził, a wypowiedzi Williamsona zdecydowanie odrzucił. W internecie oprócz protestów pojawiły się także petycje z wyrazami poparcia dla Papieża, przypominające tytuły niemieckich gazet po wyborze Benedykta XVI - ""My jesteśmy papieżem"".
Sprawa jawiła się więc do tej pory jako kopia wcześniejszych medialnych uproszczeń wypowiedzi Papieża, z których najpoważniejszym było wyrwanie cytatu średniowiecznego cesarza na temat Mahometa z wykładu w Ratyzbonie. Ta medialna nieodpowiedzialność i żądza sensacji skończyła się wtedy akcjami muzułmańskich radykałów, podpalaniem kościołów, a nawet zabójstwem kilku osób duchownych. Te same media, które podburzały społeczność muzułmańską, potem z satysfakcją pokazywały ""atrakcyjne"" zdjęcia barbarzyństwa islamskich radykałów. Obecne zamieszanie wywołało jedynie walkę na słowa, ale stał też za nią ""drobny manewr"" w sferze informacji, sugerujący, że Williamson został kiedyś potępiony, a teraz zrehabilitowany za swoje ""konserwatywne poglądy"".
Ekskomunika Williamsona nie dotyczyła jednak poglądów, a już z całą pewnością nie poglądów politycznych: miał to być pierwszy krok w procesie pojednania lefebrystycznych sekciarzy z Kościołem katolickim. Ci, którzy proponują czy radzą Papieżowi, żeby ponownie ekskomunikował biskupa-lefebrystę, mają chyba niewielkie pojęcie o prawie kanonicznym. Ekskomunika, najwyższa z możliwych kar kościelnych, nie jest samowolną akcją rozgniewanych hierarchów, lecz aplikacją przepisów kodeksu prawa kanonicznego. Z Kościoła katolickiego nikt nie może zostać wydalony za poglądy polityczne ani za grzech kłamliwej interpretacji historii. Mówiąc dokładniej: nie może być ekskomunikowany nawet za swoje poglądy religijne; w konflikt z prawem kanonicznym wszedłby dopiero wtedy, gdyby swoje poglądy teologiczne, sprzeczne z oficjalną nauką Kościoła, upowszechniał publicznie jako nauczanie Kościoła - ale i wówczas (w przypadku osoby duchownej) miałaby miejsce raczej suspensa, a w przypadku nauczyciela - zakaz nauczania na uczelniach teologicznych, aniżeli ekskomunika. Zdjęcie ekskomuniki ze schizmatyckich biskupów znaczy w praktyce tylko to, że mogą oni przystępować do spowiedzi i Komunii świętej; nie oznacza to jednak akceptacji ich poglądów ani powierzenia im urzędu biskupiego czy jakiegokolwiek innego w Kościele katolickim.
Być członkiem Kościoła to nie znaczy być członkiem partii politycznej o obowiązującej ideologii lub członkiem instytucji akademickiej, wymagającej pewnego poziomu wypowiadania się na tematy specjalistyczne, ani (na szczęście) członkiem sekty o jednobarwnej duchowości i zuniformizowanej ideologii religijnej. Być członkiem Kościoła - znaczy należeć do pluralistycznej pod każdym względem rodziny, obejmującej cały glob, w której człowiek zgodnie z zasadami statystycznego prawdopodobieństwa znajdzie, jeśli zada sobie trud szukania, zarówno ludzi, którzy mentalnością oraz poglądami politycznymi, religijnymi i naukowymi są mu bliscy, jak i takich, którzy będą go irytować bardziej niż nieznośni krewni. Kościół nie deklaruje, że jest ""związkiem sprawiedliwych"" (tak nazywała się pierwsza komunistyczna partia świata), ale przyznaje, że jest wspólnotą ludzi grzesznych.
Akt drugi: podwójne ""ale""
Druga faza we wspomnianym przypadku nastąpiła wtedy, gdy wielu zainteresowanych przeszło przez to, co na temat poglądów Williamsona (nie tylko o Holokauście, ale np. o 11 Września czy sytuacji kobiet) może dowiedzieć się każdy, kto potrafi posługiwać się internetem.
Fakt, że nie zadali sobie tego trudu odpowiedni urzędnicy instytucji watykańskich, jest zdumiewający. Czy świadczy to o ich lenistwie, nieudolności, braku zainteresowania? Inne warianty (jakoby ludzie ci chcieli świadomie ""podpuścić"" Papieża albo że tego rodzaju poglądy w ogóle im nie przeszkadzały) pozostawmy raczej zwolennikom teorii spiskowych. Z uczuciem ulgi wysłuchaliśmy także słów samokrytyki z ust sekretarza Bertonego, drugiej osoby w Watykanie, że to faktycznie Watykan zawiódł - podobne słowa usłyszeliśmy w całym Kościele, od kurialnych kardynałów aż po wielu europejskich biskupów, nie wyłączając praskiego kardynała Miloslava Vlka. Polityka personalna Stolicy Apostolskiej kilkakrotnie w ostatnim czasie ""zazgrzytała"" - wspomnijmy nominację arcybiskupa warszawskiego, który musiał zrezygnować, ponieważ ujawnione zostały tajemnicze cienie jego przeszłości.
Jednak ""casus Williamsona"" wskazuje na coś głębszego. Czy fakt, że człowiek o tego typu mentalności i ludzkim formacie może zostać biskupem, nie mówi nam czegoś o samym Bractwie św. Piusa X (mimo że jego przełożeni zdystansowali się wobec konkretnych sformułowań)? Wypowiedź Williamsona nie jest przypadkową gafą, lecz przejawem sekciarskiej mentalności, która w tych właśnie kręgach doprowadziła do działań schizmatyckich, a po oderwaniu się od Kościoła katolickiego jeszcze bardziej się rozszerzyła. Jest to ów wirus paranoidalnego postrzegania świata, kombinacja strachu i agresji, atakujący mentalność grup społecznych, które utraciły zdolność komunikacji z otaczającym światem i jego kulturą.
Trzeba uświadomić sobie podstawową różnicę między Kościołem a sektą. Kościół musi udźwignąć określone zasoby kompromisu i tolerancji zarówno we własnych szeregach (mieć świadomość, że jest ""wspólnotą grzeszników""), jak i w stosunkach ze światem (gdzie nie może wykopywać nieprzekraczalnego rowu, lecz musi tolerować szarą strefę ""częściowo zidentyfikowanych""). Sekta przeciwnie: powstaje i upada na skutek ostrego rozgraniczenia między ""my"" (czyści, niedocenieni przez świat) i ""oni"" (opętani przez diabła, zło i świat tkwiący w herezji), a żyje z negacji.
Sobór Watykański II był owocem duszpasterskiej mądrości oraz odpowiedzialności teologów i przedstawicieli Kościoła, którzy widzieli, że ""antymodernistyczna wojna"" (kontynuowanie reakcji na traumę europejskiego katolicyzmu w wyniku rozwoju wydarzeń po rewolucji francuskiej) oznaczałaby paraliż Kościoła i wciągnięcie go w ślepą uliczkę historii, na pozycje sekty właśnie. Zamiast tego, Kościół inspirował się doświadczeniem katolicyzmu amerykańskiego, który nowoczesne środowisko społeczeństwa pluralistycznego potraktował bardziej jako szansę niż zagrożenie.
Aprioryczny strach przed jakąkolwiek zmianą kursu, odrzucanie krytycznej autorefleksji i następujące potem turbulencje oraz zjawiska kryzysowe okresu posoborowego wywołały u pewnej części katolików ""szok kulturowy"". Powodów do niepokoju było niemało. Seminaria wbrew oczekiwaniom opustoszały, wielu księży i zakonników porzuciło swoją posługę, do głosu doszły tłumione spory teologiczne. Niektórzy radykalni zwolennicy ""ducha Soboru"" do tego stopnia zsekularyzowali treść swoich kazań, że zamiast mówić o Bogu, nieustannie mówili o prawach człowieka, ekologii i feminizmie, i dlatego ich kościoły zaczęły świecić pustkami - ludzie przestali rozumieć, po co mają w świątyni na nowo słuchać tego, co nieprzerwanie wałkowane jest w mediach.
Ci, którzy hasła Soboru - dialog i aggiornamento (uwspółcześnienie czy raczej aktualizacja) - potraktowali powierzchodnie, jako wezwanie do wyprzedaży własnej chrześcijańskiej tożsamości, bardzo przysłużyli się drugiemu ekstremizmowi - tym, którzy owe wezwania całkowicie odrzucili.
Akt trzeci: recydywa triumfalizmu?
Ikoną ultrakonserwatystów stał się abp Lefebvre, związany z faszyzująco-nacjonalistycznymi kręgami (zwłaszcza z Le Penem), który odmówił podpisania dokumentów Soboru o wolności religijnej, ekumenizmie i dialogu międzyreligijnym. Kręgi te postrzegały Sobór jako spisek - i tak jak przed stu laty, uważały, że stoją za nim Żydzi, masoni i komuniści. Więc kiedy ze ""świata komunistycznego"" wynurzył się polski papież i zaczął modlić się wspólnie z tybetańskim Dalajlamą, buddyjskimi mnichami, kapłanami szintoistycznymi, muzułmańskimi imamami i żydowskimi rabinami, kiedy odwiedził rzymską synagogę i w meczecie ucałował Koran, było już dla nich wszystko jasne. Kościół i jego papieża uznali za odstępców i zaczęli budować własny, próbując powrócić do świata, który już nie istniał. Już tradycyjny katolicyzm XIX wieku opierał się w pewnej mierze na romantycznej idealizacji średniowiecza - a nowa recydywa tej nostalgii nabrała rysów tragikomicznych, przyciągając ludzi o doprawdy dziwnej mentalności. Dobrze pamiętam pewną wizytę w Econe - w tym skansenie triumfalizmu pobożność zmieniła się w bigoterię, teologia w ideologię, liturgia w romantyczny spektakl. W ich publikacjach hermeneutyka jako główna metoda pracy teologicznej i interpretacji tekstów biblijnych została zapomniana, ponownie nastał fundamentalizm.
Największym odstępstwem ""tradycjonalistów"" od zasad katolicyzmu jest jednak ignorowanie tradycji, tego żywego nurtu interpretacji i reinterpretacji Pisma Świętego i ""skarbca wiary"", stanowiącego rdzeń teologii. Tradycjonaliści są de facto heretykami (słowo to pochodzi od czasownika ""wybierać sobie""), ponieważ redukują tradycję do jednego fragmentu, najmniej szczęśliwego okresu Kościoła w defensywie przed nadchodzącą moderną.
Próba zachowania owej alternatywy wobec Kościoła posoborowego doprowadziła arcybiskupa Lefebvre’a w czerwcu 1988 r. do decyzji bezprawnego wyświęcenia jego następców - a w rezultacie do schizmy, za którą w Kościele automatycznie następuje kara ekskomunik i dla wyświęconych i dla udzielających święceń. Tak oto doszło do wspomnianych ekskomunik, które z kolei formalnie zostały ogłoszone przez Jana Pawła II.
Radykalni lefebryści odłączyli się od Kościoła, jednak i po tej schizmie pozostał w Kościele pewien procent katolików, którzy nie poszli wprawdzie w ślady lefebrystów, lecz mimo to zachowali ich mentalność, duchowość i teologię. Zwłaszcza tym ludziom zależało bardzo, by schizma została przezwyciężona - i mogłoby się wydawać, że niektóre decyzje Benedykta XVI (stworzenie większej przestrzeni dla zwolenników przedsoborowej liturgii łacińskiej i obecne zniesienie ekskomuniki) są odpowiedzią na owo pragnienie jedności. Wydało się, że te posunięcia paradoksalnie spełniają też zwolenników ""ducha Soboru"", czyli jedności Kościoła jako ""pogodzonej różnorodności"". Obserwując jednak reakcję lefebrystów i ich sympatyków na te właśnie kroki, nie widzimy na razie zdolności i chęci do pogodzenia się z różnorodnością. Papieski ""akt miłosierdzia"" traktują oni nie jako wezwanie do skruchy, lecz raczej jako przejaw skruchy ze strony Kościoła - to nie oni wracają do Kościoła, ale Kościół wedle ich mniemania w końcu kaja się i powraca w ich szeregi i na ich szlaki.
Cieszę się, że z ust najwyższego przedstawiciela czeskiego Kościoła wyszedł głos ostrzegawczy: ostrożnie z przebaczeniem bez skruchy, z pojednaniem bez nawrócenia. Łatwe i powierzchowne traktowanie przebaczenia, będące bagatelizacją, niedostrzeganie i szybkie zapominanie tego, co się wydarzyło, znamy już z niewydarzonych połowicznych ""rozliczeń z przeszłością"" po upadku komunizmu.
***
Uzasadnione są tutaj krytyczne pytania. Czy ""przypadek Williamsona"" nie jest ostrzeżeniem? Czy wspaniałomyślna (ale nieco pochopna) wielkoduszność wobec wspomnianych schizmatyków nie jest dla Kościoła bardziej zagrożeniem niż wzmocnieniem? Czy wraz z nimi nie powróci do Kościoła niebezpieczny wirus triumfalizmu i sekciarskiej nietolerancji?
Przed Kościołem, jeśli chce kroczyć drogą Soboru oraz śladami wielkiego i odważnego Jana Pawła II, stoi w chwili obecnej pilne i rzeczywiście ""historyczne"" zadanie: być w świecie pełnym przemocy (a teraz jeszcze zagrożonym możliwymi konsekwencjami ogólnoświatowego kryzysu gospodarczego) aktywnym uczestnikiem głębokiego dialogu międzyreligijnego, długotrwałej terapii i profilaktyki w związku z wykorzystywaniem religii do krzewienia nienawiści. Jeśli Kościół będzie nadal szedł w tym kierunku, może w dzisiejszym świecie odegrać równie pozytywną rolę, jak po upadku Rzymu i najeździe barbarzyńców, kiedy to małe narody wychowywał nie tylko w wierze i moralności chrześcijańskiej, ale także zachował i przekazał najcenniejsze skarby starożytnej cywilizacji: grecką filozofię i prawo rzymskie, tworząc w ten sposób podstawy wielkiej europejskiej kultury chrześcijańskiej. Lefebryści i ich sympatycy znani są jako ci, którzy właśnie tę inicjatywę Kościoła ze wszystkich sił hamują, odrzucają i demonizują.
Dialog pomiędzy religiami zakłada oczywiście także ""wewnątrzkościelny ekumenizm"" - ale właśnie dlatego na polu pojednania wewnątrz Kościoła katolickiego trzeba działać odpowiedzialnie i ze świadomością szerszego kontekstu.
Przeł. Andrzej Babuchowski
Ks. TOMÁŠ HALÍK (ur. 1948) jest czeskim filozofem, psychologiem i teologiem, jednym z najwybitniejszych myślicieli współczesnego Kościoła. W czasach komunizmu pracował m.in. jako terapeuta osób uzależnionych, a w 1978 r. został tajnie wyświęcony na księdza. Dziś jest duszpasterzem akademickim, rektorem praskiego kościoła Najświętszego Salwatora, rektorem Czeskiej Akademii Chrześcijańskiej, wykładowcą Uniwersytetu Karola i licznych uczelni zagranicznych (m.in. Oksfordu i Cambridge). Opublikował wiele książek, z których część ukazała się po polsku nakładem wydawnictw WAM i W drodze.",KS. TOMÁŠ HALÍK,17.02.2009,https://www.tygodnikpowszechny.pl/rozterki-wokol-pewnej-wielkodusznosci-136086
31,ZAPRASZAMY NA UCZTĘ,"Szymon Hołownia: Jezus założył Kościół, a nie straż graniczną, wydającą karty wstępu do nieba.","MICHAŁ OLSZEWSKI: Jak smakuje Bóg?
SZYMON HOŁOWNIA: A jak smakuje miłość? Troska? Czułość?
Zadajesz to pytanie w swojej najnowszej książce. „Holyfood” od początku do końca opowiada o strawie duchowej. I o wielkim apetycie na Boga.
Bo przecież mamy Boga, który sam o sobie mówi, że jest pożywieniem – wodą i chlebem. Wstyd się przyznać, ale dopiero pisząc tę książkę, doradzając, jak wysmażyć cuda i spulchnić keks modlitwy, otworzyły mi się oczy na fragment Ewangelii, gdy Jezus nagabywany przez uczniów, żeby coś zjadł, mówi, że pokarmem jest dla Niego pełnienie woli Ojca. Czyli to, kurczę, nie jest tak, jak całe życie myślałem: że człowiek musi zebrać w sobie siły do pełnienia woli Bożej. To pełnienie woli Bożej daje mu siłę, życiowego „speeda”! Cała ta książka to jedno wielkie wołanie: „Ludzie! Najadajcie się Bogiem, to będziecie szczęśliwi! Ten Bóg naprawdę smakuje jak miód, nie jak ocet!”.
Ten „Bóg o smaku octu”, o którym piszesz w książce, to polska specyfika?
Oczywiście, że nie. O takim Bogu słychać wszędzie tam, gdzie duszpasterstwo z różnych przyczyn staje się bezradne. To się nie dzieje na poziomie krajów, lecz na poziomie parafii. Zmęczenie i frustracja księży, apatia i roszczeniowość świeckich – gdy trafia się do takiego miejsca, człowiek od razu czuje się jak w odwiedzinach u małżeństwa w fazie wypalenia związku. Świeccy w takiej wspólnocie zaczynają mieć „krótki lont”, tracą wyrozumiałość i trzeźwość sądów, stają się zrzędliwi i wredni, a księża zaczynają straszyć. Tymczasem Chrystus precyzyjnie opisuje zagrożenia, ale przede wszystkim zachwyca ludzi, pokazując cel drogi. Tłumy poszły za nim, bo zobaczyły niebo, a nie piekło. Wyobraź sobie, że ktoś opisuje ci drogę nad morze jako same dziury w asfalcie, niebezpieczne zakręty i miejsca, gdzie na cnotę prawych mężów dybią panie nie najcięższych obyczajów. Gdy ludzie słyszą taki przekaz – lęk ich pokonuje i zostają w domu.
Jezus założył Kościół, a nie straż graniczną, wydającą karty wstępu do nieba. A straż graniczna pojawia się zwykle wtedy, gdy w jakimś miejscu na świecie radykalnie zmienia się tło, pojawiają się nowe okoliczności, z którymi nie wiadomo, jak sobie radzić. Jak nie wiadomo, co robić, to na wszelki wypadek lepiej ostrzegać, niż zachęcać. Mam wrażenie, że taka sytuacja miała miejsce w Polsce w latach 90. Duszpasterstwo prowadzone według klucza emocjonalnej huśtawki: przestraszymy, żeby później przytulić, nie było rzadkością. Polskiemu Kościołowi trzeba było pokolenia, żeby wjechać na nowe tory. Tej bezradności jest w nim coraz mniej, coraz wyraźniej widać, że ci, którzy świadomie zdecydowali się w nim zostać, wiedzą, dokąd idą.
A skąd bierze się ta bezradność?
Z zajmowania się czymś innym niż Chrystus. Piotr szedł po wodzie, dopóki patrzył na Zbawiciela. To dlatego stawiam tezę, że mój Kościół potrzebuje dziś w pierwszym rzędzie rechrystianizacji. Powrotu od idei do Osoby. Trzeba ludziom przypomnieć, że chrześcijaństwo nie jest wyłącznie światopoglądem albo moralnością. Bogaty młodzieniec z Ewangelii był moralnie doskonały, in vitro by pewnie nie zrobił, a chrześcijaninem nie został, nie zaryzykował relacji z Jezusem Chrystusem.
Po co nam jakieś kolejne strategie obecności Kościoła w mediach? Przecież jeśli ma się udać, może być tylko jedna strategia: trzeba wypuszczać w świat apostołów. Ludzi, którzy tak doświadczyli spotkania z Bogiem, że obok ich świadectwa nie da się przejść obojętnie. Trzeba uwolnić się też od klerykalnej obsesji: to nie retoryczna sprawność i moralna doskonałość kleru jest istotą ewangelizacji, lecz żywy Chrystus, który sam chce działać, zbawiać, kochać, wspierać. Pierwsi apostołowie nie byli doskonali, nie mieli erudycji, a promieniowali doświadczeniem spotkania z Mesjaszem tak mocno, że nikt nie miał wątpliwości, iż są chrześcijanami do ostatniej cząstki swojego DNA.
Czy po Tobie to widać?
A skąd. Po ilu z nas to widać? Nie ma się więc co dziwić ludziom, którzy patrzą na nas jak na kolejne gadające głowy z telewizji albo kolejną miseczkę w barze sałatkowym. Jak coś im nie posmakuje, sięgną po inną. Gdyby ludzie dziś realnie, nie metaforycznie, spotykali na swojej drodze żyjącego Chrystusa, czy myślisz, że mieliby w ogóle chęć i ochotę gadać o czymkolwiek innym?
Oczywiście, że nawet nową ewangelizację można „uprzemysłowić”. Znam grupy, które metody głoszenia Dobrej Nowiny mają rozpisane niczym proces technologiczny. Spotykałem księży, którzy odhaczali w kajetach, że dziś zewangelizowali od 700 do 850 osób. Słyszałem o klerykach, którzy „podjarani” charyzmatami, zamiast wezwać pogotowie do ofiar wypadku, podlecieli, by kłaść na nich ręce. Choć to akurat – gdyby nie było tak niebezpieczne dla zdrowia – jakoś mnie rozczuliło. Oni tak bardzo chcieli pokazać, że nasz Bóg jak mówi, to robi, że słowo jest u niego ciałem... Ludzie dziś mają już po kokardę słów. Dziś jest czas na pokazywanie Boga, a nie gadanie o Nim. Jak u św. Franciszka, który podobno miał mówić uczniom, żeby głosili Ewangelię komu się da, „a jeśli to będzie konieczne – to nawet i słowem!”.
Skuteczność tej metody widzę choćby w Afryce. Moja Fundacja Kasisi od półtora roku wspiera dom dziecka w Zambii. Przyjeżdżam tam od trzech lat. Iluż ja tam już widziałem wierzących, niewierzących, wątpiących, lewaków, katotalibów. Setki ludzi krążą wokół tego miejsca jak zmarznięci wokół ogniska. Widzą chrześcijaństwo, które ciągnie tak, że nie mogą się oderwać. Czy przekroczą próg osobistych decyzji – to już nie moja sprawa.
Nie masz wrażenia, że Polacy bywają po prostu zmęczeni Kościołem?
Nie odnajdę się w takich generalizacjach. A u tych „zmęczonych”, których znam osobiście, powtarzają się dwie te same rzeczy: oni doświadczyli Kościoła, ale nie doświadczyli Boga. Po drugie: nie odkryli, że ów Bóg nie tylko ich miłuje, ale też najzwyczajniej lubi. Z tym ostatnim jest u nas zresztą spory kłopot, bo ktoś, kto próbuje ewangelizować miodem, a nie octem, zaraz otrzymuje wiązankę pouczeń i drwin ze strony naszych katolickich macho, którzy wyjaśniają mu, że wyznaje pluszowe chrześcijaństwo, bez krzyża.
Bolą Cię takie zarzuty?
Dziwią. Mam w życiu sporo do czynienia z cierpieniem, stale o nim mówię, wyraźnie widzę, jak mocno w drogę chrześcijanina wpisany jest Wielki Piątek.
Ale chrześcijaństwo to nie kontemplacja cierpienia. To nadzieja, że miłość jest silniejsza od zła i nieszczęścia. Na drogę Chrystusa trzeba patrzeć w całości: jest w niej chodzenie z kolacji na kolację i jest płacz nad śmiercią przyjaciela. Jest Wielki Piątek i jest Wielkanoc.
Mam wrażenie, że tak jak w Europie Zachodniej ludzie hołdują dziś herezji podającej w wątpliwość to, że Chrystus jest Bogiem, my z zakłopotaniem myślimy o tym, że jest też człowiekiem. Tak żeśmy Go pozawijali w całuny naszych tkliwych wzruszeń, że zatarły się Jego ludzkie rysy. W ziemskim życiu Chrystusa nie było pluszu, ale był i miód, i ocet.
On jest realistą i Jego Kościół też powinien taki być. Ucztować z największymi grzesznikami, nie brzydzić się cudzołożnic, ale nie zmuszać do dobrego na siłę. Kościół powinien pokazywać propozycję, ale przypominać też, że ceną za nią jest decyzja. Zawsze, gdy coś wybieram, nie wybieram przecież czegoś innego.
Dostajesz za swoją postawę po obu nerkach. Dla Tomasza Terlikowskiego jesteś za mało radykalny, dla Tomasza Lisa podejrzany i dwulicowy.
To ich problem. Obu Tomków prywatnie lubię, ale coraz rzadziej wdaję się z nimi w publicystyczne spory. Bo to zwyczajnie zaczyna się robić nudne. Robię w tym fachu od 20 lat: wystarczy, by dostrzec, że każda debata na tzw. gorący temat przebiega u nas według tego samego schematu i z użyciem tych samych argumentów. Jedni w swoich okopach, drudzy w swoich, więc ja państwa uprzejmie na chwilę przeproszę i pójdę zająć się czymś innym, bo tu moje ADHD cierpi męki.
Mówisz o potrzebie rechrystianizacji, i to szczególnej, bo o smaku miodu. Jak na razie w Kościele dominuje logika oblężonej twierdzy: przekonanie, że katolicy są uciskaną grupą społeczną, a zamiast pluszu potrzebne są miecze.
Znów: nie odnajduję się w tej generalizacji. Ci, którzy widzą w kościołach tylko takich zrzędzących katolików, za rzadko chyba w tych kościołach bywają. Ja to widzę inaczej: polski Kościół powoli, oddolnie, przestawia się z logiki przetrwania na logikę misji. Do ludzi chyba zaczyna docierać, że Unia Europejska, liberalizm, wilcze oczy Tuska czy Behemot to wszystko strachy na lachy. Bo największym potencjalnym wrogiem Kościoła jestem ja sam. Przecież jeśli ja podejmę decyzję, że chcę w nim być, to wszyscy Palikoci świata nie będą mieli nic do gadania.
Gdy pisałem książkę „Last minute. 24 h chrześcijaństwa na świecie”, odwiedziłem o. Andrzeja Madeja, który od 20 lat próbuje budować Kościół katolicki w Turkmenistanie i obecnie ma około setki wiernych. Pojechaliśmy kiedyś oglądać wschód słońca na pustyni, ojciec zniknął mi z pola widzenia, później zauważyłem, że chodzi i krzyczy: „Chrystus zmartwychwstał!” po polsku, po rosyjsku i po grecku. To samo robił na miejscowym cmentarzu. Zatroskany o jego stan, poprosiłem o wyjaśnienie. „A jaki mam inny powód do bycia księdzem? Co, jako chrześcijanin, mam przekazać światu, jeśli nie to jedno zdanie? Ludzie nie bardzo chcą słuchać, to będę krzyczał kamieniom i zmarłym”.
U nas ludzie wciąż jednak słuchają. Dużo jeżdżę po Polsce, widzę nowe, żywe wspólnoty, widzę, jak zmienia się formacja młodych księży, widzę nowe nominacje biskupie. Oczywiście dużo ludzi odpłynie i pewnie nie zdołamy ich zatrzymać, ale 5-7 lat temu byłem większym pesymistą.
Od czego powinna zacząć się w Polsce odnowa religijna?
Nie od wykładów z bioetyki, bo ludzie naszych rozwiązań i tak nie przyjmą, dopóki nie zobaczą, kto za nimi stoi. Potrzeba elementarnej katechezy, bo zdecydowanie zbyt łatwo zakładamy, że religijną podstawówkę już dawno żeśmy przerobili.
Lekcje religii i rytualne, a nie realne, uczestnictwo w mszach sytuacji raczej nie zmieniają.
Wyjdź na ulicę i zapytaj ludzi o profesora Chazana: każdy będzie ci z wypiekami perorował przez kwadrans. Zapytaj o Jezusa, kim jest, o co chodzi jego uczniom, czym różnią się od reszty świata. Z moich doświadczeń wynika, że w więcej niż połowie przypadków odpowiedzią jest zmiana tematu lub zakłopotanie.
Napisałeś, że w żadnym z 60 krajów, które dotąd odwiedziłeś, nie spotkałeś równie niechętnego stosunku do księży.
To prawda. Mam czasem wrażenie, że w Polsce wymaga się od księży, żeby byli święci za nas.
Nigdzie chyba nie widziałem takiego dwójmyślenia: z jednej strony pilnujemy księdza, żeby się dobrze prowadził, w końcu za to mu płacimy, a my – hulaj dusza, mamy swoje małe, ludzkie życie. Gdy ksiądz upadnie, zaczyna się larum: „Kościół nie ma sensu!”. Czy z faktu, że listonosz pije, wynika, że idea poczty nie ma sensu? Ja od księdza oczekuję, by godnie sprawował sakramenty i żeby przekazywał mi depozyt wiary. Jeżeli będzie też świadkiem – super, o to chodzi, zwłaszcza dziś. Ale jeśli nie będzie umiał być wierny temu, co głosi, Ewangelia nie straci przez to sensu. Ba, pełno w niej sugestii o tym, jak powinienem troszczyć się o grzesznika, a wymagania stawiać najpierw sobie.
To jedna strona medalu. Druga – wydaje mi się, że w Polakach jest wielka, niezaspokojona tęsknota za duchownymi, którzy umieją się normalnie uśmiechać i rozmawiać z ludźmi, a nie tylko przemawiać. Czym na spotkania ściąga tłumy ksiądz Boniecki? Czym ksiądz Lemański zjednał sobie tylu ludzi? Księdza Bonieckiego wielbię, ksiądz Lemański nie jest bohaterem mojej bajki, ale jedno ich łączy – w zetknięciu z tymi, co raczej nie narzucają się Panu Bogu, każdy z nich umie zachować się jak człowiek, a nie jak instytut.
Opowiadając o Jezusie, zastosowałeś jeszcze inny zabieg. Napisałeś książkę krótką, zwięzłą, pełną smaków, kolorów, życia. Szczególnie zapadł mi w pamięć ten fragment: „Jeśli ktoś ci mówi: »najpierw się popraw, a potem wróć, to zobaczymy«, nie jest apostołem, jest cieciem”.
A jak inaczej nazwać kogoś, kto sugeruje, że miejsce w Kościele jest nagrodą za dobre sprawowanie, a nie prawem człowieka? To nie klub dam honoru i dewocji oraz duchowych dżentelmenów. Inna rzecz, czy wszyscy, którzy są w tym Kościele, mogą i chcą być z nim w pełnej komunii. Ale w Kościele z pewnością jest miejsce i dla tych, co chcą korzystać z jego „oferty” w pięciu, i dla takich, co w stu pięciu procentach.
Jakim językiem przemawiać, zwłaszcza do młodych ludzi, żeby zaczęli słuchać?
Prawdziwym. A przede wszystkim mówić do nich tak, jak kazał św. Franciszek: nie tylko słowem, ale i chlebem, bo przecież w naszej wierze – czy to nie fascynujące? – nie da się rozdzielić chleba i słowa. Chrystus nie tylko nauczał, ale też karmił i uzdrawiał. On stale uczy, że najlepszą metodą walki ze złym światem nie jest psioczenie na zło, lecz tworzenie świata dobrego. Parę lat temu podczas jakieś medytacji nad końcówką Ewangelii Jana uświadomiłem sobie, że ja (i chyba nie tylko ja) na miejscu Jezusa po zmartwychwstaniu najpierw poszedłbym do Piłata, Sanhedrynu i reszty, żeby pokazać im gest Kozakiewicza. Jezusa zdaje się to kompletnie nie interesować, nie wraca do zła, które go spotkało. Od razu zanurza się w dobru: zjawia się uczniom, pociesza ich, karmi. Jakby się spieszył, by przed Wniebowstąpieniem zostawić na świecie jak najwięcej dobra.
Kiedy to przekonanie, że trzeba działać, a nie mówić, do Ciebie przyszło? Jesteś publicystą, który napisał setki artykułów i spędził setki godzin na rozmowach o wierze. A teraz wygląda na to, że zaszła w Tobie duża zmiana.
Chyba przy pracy nad „Last minute”. Gdy na własnej skórze przekonałem się, jak nieprawdopodobnie barwnej, fascynującej, tętniącej życiem rodziny jestem częścią. Że w Kościele mam sakramenty i braci, i że to naprawdę najlepsze adresy Jezusa. W Polsce kluczowym momentem było dla mnie spotkanie z s. Małgorzatą Chmielewską ze Wspólnoty Chleb Życia: zobaczyłem chrześcijanina, jakim sam nigdy nie będę, wspaniałą robotę i radykalnie przyjętą Ewangelię. Później zacząłem się interesować takimi wspólnotami jak protestancka The Simple Way: młodych ludzi, którzy żyją z biednymi na ulicach USA. Potem pojechałem do Zambii, i w Kasisi spotkałem polskie siostry służebniczki starowiejskie, prowadzące tam dom dziecka. Dziś to mój drugi dom. Najlepsza znana mi szkoła życia – chrześcijaństwo, w którym są absolutnie idealne proporcje: modlitwy do pracy, snu do czuwania, uśmiechu do łez, życia do śmierci, wszystkiego. Chrześcijaństwo mi się „dopięło”, zobaczyłem, że Słowo jest ciałem. Założyłem fundację, zaczęliśmy zbierać pieniądze, żeby wesprzeć te cudowne siostry i te dzieciaki. Miesiąc temu założyłem drugą fundację – Dobra Fabryka, która ma się opiekować hospicjum w Kigali i wiejskim szpitalem w Kongu, też prowadzonymi przez polskie misjonarki, siostry od aniołów.
I jak smakuje Bóg w Afryce?
Mógłbym ci opowiedzieć dziesiątki historii, choćby z naszego szpitala w Kongu, gdzie ludzie żyją w takich warunkach, że nie jesteś w stanie sobie tego wyobrazić. Państwo nie daje rady, fundacje nie dają rady. Bywa, że w wielodzietnych rodzinach jedno z dzieci jest głodzone, żeby załapało się do programu dożywiania i żeby cała rodzina miała co jeść. Dwa razy w roku podnosi się pył, w którym jest wirus, ludzie umierają w polu, bo boją się, że jak pójdą do lekarza, to stracą plony. Mogę pokazać ci zdjęcia stamtąd – wszystkie twarze są uśmiechnięte. Tam nie ma siedzenia i rozpaczania. Gdy przyjeżdżam, czeka mnie półtoragodzinny show taneczny. Tu ludzie bywają zadowoleni, kiedy odnoszą sukcesy, a tam są szczęśliwi.
Ile pieniędzy zebrałeś na Kasisi?
Przygotowywaliśmy właśnie sprawozdanie z rocznej zbiórki w Fundacji Kasisi. Ponad milion trzysta tysięcy złotych, wszystko z małych datków, bo ja proszę ludzi o to, by wspierali nas małymi datkami, za to regularnie. To działa! Jasne, że mógłbym pisać kolejne wstrząsające reportaże z Rwandy, ale co z tego, że powstanie ich jeszcze pięćset? Życia tych ludzi nie zmieni krokodyla łza wylana nad reportażem, lecz cotygodniowy przelew na pięć złotych i dziesiątka różańca.
Ludzie w Afryce, w Europie – wszędzie są tacy sami. Nie ma dla nich znaczenia, z jakiego jesteś Kościoła. Liczy się to, czy twój Bóg i ty macie dla nich chleb, krew, lekarstwo, dobre słowo, nadzieję i czas.
SZYMON HOŁOWNIA (ur. 1976) jest dziennikarzem, publicystą, laureatem m.in. nagrody Ślad im. Bp. Jana Chrapka, Grand Press i Wiktorów. Dwukrotnie przebywał w nowicjacie dominikanów, pracował też jako ratownik medyczny. W mediach był redaktorem „Gazety Wyborczej”, „Ozonu”, „Newsweeka” i „Rzeczpospolitej”, oraz dyrektorem programowym stacji Religia TV. W telewizji TVN był gospodarzem show „Mam talent!”, obecnie prowadzi portal Stacja 7. Jest autorem wielu książek, m.in. „Ludzi na walizkach”, „Kościoła dla średnio zaawansowanych” i „Tabletek z krzyżykiem”. W 2013 r. założył Fundację Kasisi, wspomagającą dom dziecka w Zambii, a ostatnio także Fundację Dobra Fabryka, która zbiera pieniądze na hospicjum w Rwandzie i szpital w północnym Kongu.
Działalność Fundacji Kasisi (www.fundacjakasisi.pl) można wesprzeć jednorazowym przelewem:
Bank BZWBK 48109018830000000121013122 oraz zleceniami stałymi dla części projektów: Bank BZWBK 33109018830000000121594519
Fundację Dobra Fabryka (www.dobrafabryka.pl) można wesprzeć przelewem na konto: Bank BZWBK 45109018830000000123907365","MICHAŁ OLSZEWSKI, SZYMON HOŁOWNIA",22.09.2014,https://www.tygodnikpowszechny.pl/zapraszamy-na-uczte-24226
32,MÓJ WYBÓR NA DZIŚ,"Irena o dr Halinie Kalwaryjskiej. Redaguję książkę Ireny Kowalczyk, później nazwaną “Poza granicą skargi"" (WL 1974). W notatkach Ireny spotkanie z lekarką inną niż wszystkie - w szpitalu, w którym Irena miała się przekonać, że nie ma szans na rzeczywistą poprawę jej sytuacji. Irena jest ofiarą epidemii choroby Heinego-Medina. U niej wirus spowodował całkowite porażenie kończyn z wyjątkiem jednej dłoni. Bezruch z zachowanym czuciem, wrażliwością skóry, bólem z powodu silnych przykurczów. Próby rehabilitacji przypominają tortury: w różnych sanatoriach i domach opieki Irena doznaje niezauważanych przez nikogo upokorzeń. Nikt nie wczuwa się w przeżycia dziewczyny, która musi dorastać w takim położeniu, tak zupełnie bez szans, tak całkowicie uzależniona od otoczenia, choć kocha niezależność. Poznawszy jej pamiętnik, porównałam go do zapisków Anny Frank. Irena, jak Anna, nie zgodziła się na zawieszenie czy zamrożenie swojej wrażliwości i poczucia godności - chociaż łatwiej byłoby trwać jako zobojętniała “jarzyna"". Irena rozwinęła swoje człowieczeństwo i swoją kobiecość; dokonała tego po ludzku sama - piękne przyjaźnie wzbogacające jej życie były jej własnym dziełem; nie byłoby tych przyjaźni tak zupełnie wolnych od posmaku “litości"" - gdyby Irena nie była taka, jaka się stała: suwerenna, wolna od egocentryzmu, współczująca i umiejąca wybaczać. To dr Halina, psycholog i lekarz, a jednocześnie świadek wiary - otworzyła przed Ireną i wieloma innymi chorymi taką drogę. Halina nikogo nie “nawracała"". Ale rozumiała gorycz i bunt. Przy niej po prostu widać było, że z tym, kim się jest i co się czuje, można być z Bogiem. W notatkach Ireny dostrzegłam, że ta lekarka to musi być KTOŚ, kto obdarza, dzieli się swoją nadzieją, akceptując drugiego człowieka, pozwalając mu odpowiadać po swojemu i kiedy zechce.","W swojej praktyce dr Kalwaryjska przekonała się, że wśród chronicznie chorych, z którymi miała wiele do czynienia, są osoby chcące rozwijać swoje życie wewnętrzne, zdecydowane pracować nad sobą i szukać kontaktu z Bogiem. Chcą dać coś z siebie. A także znaleźć wspólnotę, oparcie dla duchowych dążeń. Wiele takich osób znajduje to w zakonach albo w zbliżonych do nich Instytutach Świeckich. Ich przełożeni szukają powołań, ale nie wśród chorych. Chroniczna choroba już na starcie zamyka tę drogę. Halina w pewnym momencie postanowiła ją otworzyć. Wiąże się to z jej przekonaniem, że cierpieniu, które na człowieka spada, można nadać sens, można je przyjąć jako zadanie. Postawa w cierpieniu może być darem, którego ludzie potrzebują, a szczególnie potrzebuje Kościół. Cierpienie nie powinno się marnować, a marnuje się wtedy, gdy ludzie nieotrzymujący pomocy są przez nie niszczeni, także psychicznie i duchowo. Trzeba temu zapobiegać.
To przecież główne myśli “Listu Apostolskiego o Zbawczym Cierpieniu"" Jana Pawła II, tekstu, który z jego beatyfikacją może doczeka się większego zainteresowania i uwagi. Na tych myślach Halina Kalwaryjska zaczęła budować, pod koniec lat 50., złożoną z chorych i ich przyjaciół Rodzinę Matki Bożej Bolesnej, rodzaj Instytutu Świeckiego, współzałożonego przez chorych i otwartego przede wszystkim dla nich. “Rodzina"" jest drugą rodziną dla członków żyjących w swoich domach, rozproszonych po kraju. Łączy ich więź duchowej solidarności, wspólne pobyty rekolekcyjne, odwiedziny i korespondencja. “List o Zbawczym Cierpieniu"" jest tu studiowany, przeżywany, jego wezwanie realizowane.
Sama miałam kiedyś okazję doręczyć odpowiedź Rodziny autorowi “Listu"". Nie oddał go - jak zwykle - sekretarzowi - lecz schował “za pazuchę"". Znał przecież ten krąg chorych osobiście i swego czasu nazwał swoimi nauczycielami.
Rodzina istnieje i nadal działa wśród niezliczonych trudności. Długo musiała szukać miejsca w Kościele, szukać też duszpasterzy zdolnych pojąć jej horyzonty, wolnych od paternalistycznej litości. Było to tym trudniejsze, im wyraźniej Halina była otwarta na ludzi wcale nie pokornych i nie ze wszystkim pogodzonych, takich jak Irena czy w pewnym sensie również ja. Moje opowieści i refleksje nad światem bywały dla Rodziny inspiracją modlitewnych intencji. Halina nie zgodziła się wyrzec tych spotkań, choć Rodzina miała z tego powodu niemałe kłopoty i wręcz straty. Portem i oparciem dla Rodziny stała się wreszcie wielka Rodzina Dominikańska, dająca między innymi cenne kontakty z młodzieżą studencką.
Dla Haliny Bóg jest już “Wszystkim we wszystkich"". Po długim, bolesnym leczeniu zabiła ją (w 1994 r.) choroba nowotworowa.
***
Myśleliście, że kto jak kto, ale ja napiszę coś dziwnego, nieoczekiwanego, kontrowersyjnego. A jednak na to hasło: “Święty, którego znałam"" (ankieta w “TP"" nr 45/05), przyszedł mi do głowy najpierw ten wątek, na pozór całkiem tradycyjny. Założycielka duchowej Rodziny, wierna w zrozumiałej dla wszystkich służbie, odnowicielka Kościoła, choć z daleka, jednak rzeczywiście u boku Jana Pawła II.
HALINA BORTNOWSKA
publicystka, animatorka grupy “Wirydarz"" przeciw antysemityzmowi i ksenofobii, członek zespołu miesięcznika “Znak"" i “TP""",,20.11.2005,https://www.tygodnikpowszechny.pl/moj-wybor-na-dzis-127628
33,WIĘŹNIOWIE SYTUACJI,"Magisterium pracuje nad dokumentem dotyczącym duszpasterstwa chorych na AIDS. Wśród opracowywanych zagadnień znalazła się sprawa dopuszczalności prezerwatywy w zapobieganiu rozprzestrzenianiu się tej choroby. Przy moralnej ocenie niektórych związanych z tym kwestii Kościół stanie wobec poważnych trudności, jeśli będzie chciał zachować nauczanie w dotychczasowym kształcie. Artykuł ukazał się w Tygodniku Powszechnym w maju 2006 r.","Fakt zajmowania się od ponad roku przez kilka watykańskich dykasterii takim dokumentem ujawnił 23 kwietnia kard. Javier Lozano Barragan, przewodniczący Papieskiej Rady Duszpasterstwa Pracowników Służby Zdrowia. Pretekstem stała się głośna wypowiedź kard. Carlo Marii Martiniego dla włoskiego tygodnika ""L'Espresso"", w której ten cieszący się dużym autorytetem hierarcha nazwał ""mniejszym złem"" używanie prezerwatyw przez małżonków, jeśli jedno z nich jest nosicielem wirusa HIV (pisał o tym w poprzednim numerze ""TP"" Józef Majewski). Wypowiedzi obu hierarchów sprowokowały spekulacje, czy czyniąc wyjątek od zasady, Kościół zamierza zmienić dotychczasowe nauczanie w dziedzinie etyki seksualnej.
Watykan szybko odrzucił takie sugestie. O żadnych zmianach w nauce Kościoła nie może być mowy - zapewnił dwa dni później w rozmowie z niemiecką agencją KNA ks. Antonio Soto Guerrero, przedstawiciel wspomnianej Papieskiej Rady. Dodał, że jest kwestią całkowicie otwartą, czy na podstawie prowadzonych badań w najbliższych miesiącach, a nawet latach Watykan wyda specjalny dokument i jakie stanowisko zajmie na temat prezerwatyw. ""O szybkim jego opublikowaniu nie może być mowy"" - podkreślił ks. Guerrero. Tego samego dnia kard. Barragan mówił jednak w Radiu Watykańskim, że ""trudny podręcznik duszpasterstwa chorych na AIDS"" powinien być gotowy jeszcze w tym roku. Tę niespójność wypowiedzi można tłumaczyć obawą Kościoła przed niechcianą reklamą medialną. Sprawa bowiem wymaga spokoju.
Mniejsze zło
Wspominaną przez hierarchów zasadę ""mniejszego zła"" należy dobrze rozumieć, już bowiem sama jej nazwa jest myląca. Nigdy nie wolno wybierać zła moralnego (niezależnie od jego ""wielkości""!), gdyż godziłoby to w sam fundament moralności. Reguła ""mniejszego zła"" - obok innych podobnych zasad, np. podwójnego skutku i zasady potocznie wyrażanej sentencją ""cel nie uświęca środków"" - precyzuje zakres obowiązywania norm moralnych w pewnych szczególnych sytuacjach, w tym przypadku - nieuchronnego konfliktu nierównoważnych aksjologicznie dóbr. Głosi ona, że w przypadku realnego zagrożenia większego dobra powinno się je chronić nawet kosztem dobra mniejszego, o ile nie ma innego wyjścia. Mamy więc do czynienia z niechcianą alternatywą: albo ratujemy większe dobro kosztem mniejszego, albo pozwalamy na zniszczenie dobra większego, zachowując dobro mniejsze. Brak zaangażowania w takiej sytuacji nie jest obojętny moralnie - stanowi ""grzech zaniechania"".
Podręcznikowym przykładem takiej sytuacji jest chirurgiczne wycięcie chorego organu w celu ratowania życia lub zdrowia całego organizmu - lekarz wtedy leczy, a nie kaleczy. Naruszenie cielesnej integralności w przypadku zabiegu chirurgicznego nie jest zatem złem o charakterze moralnym. Byłoby takim, gdyby okoliczności nie pozwalały właśnie na zastosowanie zasady ""mniejszego zła"".
Bardziej skomplikowany i niejednoznaczny przypadek omówił Jan Paweł II w encyklice ""Evangelium vitae"". Dotyczył on pytania, czy katolicki parlamentarzysta może poprzeć ustawę aborcyjną, jeżeli jest ona bardziej restrykcyjna od obowiązującej dotychczas i nie ma w danej chwili politycznych szans na uchwalenie prawa całkowicie zakazującego przerywania ciąży. Papież stwierdził, że poparcie dla takiej ustawy jest moralnie słuszne. ""Tak postępując bowiem, nie współdziała się w sposób niedozwolony w uchwalaniu niesprawiedliwego prawa, ale raczej podejmuje się słuszną i godziwą próbę ograniczenia jego szkodliwych aspektów"" (p. 73). Jest to sytuacja o tyle skomplikowana, że dotyczy działań odnoszących się równocześnie do dwóch poziomów rzeczywistości, związanych z ochroną konkretnych osób i ze stanowieniem prawa. Większym dobrem byłaby tu ochrona życia dzieci, na których aborcję nie zezwolą proponowane restrykcje, a poświęconym mniejszym dobrem - nieudzielanie poparcia dla prawa, które w dalszym ciągu w jakimś zakresie zezwala na aborcję. Zauważmy, że parlamentarzysta, który powstrzymałby się od głosu w proteście przeciwko prawu do aborcji, tym samym sankcjonowałby stare prawo.
Dotychczas Magisterium wykluczało możliwość uzasadnienia antykoncepcji odwołaniem się do zasady ""mniejszego zła"". Nie znaleziono bowiem okoliczności usprawiedliwiających jej zastosowanie. ""Nie można też dla usprawiedliwienia stosunków małżeńskich z rozmysłem pozbawionych płodności odwoływać się do następujących, rzekomo przekonywających racji: że mianowicie z dwojga złego należy wybierać to, które wydaje się mniejsze"" - czytamy w encyklice ""Humanae vitae"". Paweł VI uzasadnia to następująco: ""W rzeczywistości bowiem, chociaż wolno niekiedy tolerować mniejsze zło moralne dla uniknięcia jakiegoś zła większego lub dla osiągnięcia większego dobra, to jednak nigdy nie wolno, nawet dla najpoważniejszych przyczyn, czynić zła, aby wynikło z niego dobro. Innymi słowy, nie wolno wziąć za przedmiot aktu woli tego, co ze swej istoty narusza ład moralny - a co tym samym należy uznać za niegodne człowieka - nawet w wypadku, jeśli zostaje to dokonane w zamiarze zachowania lub pomnożenia dóbr poszczególnych ludzi, rodzin czy społeczeństwa"" (nr 14).
Doktrynalnie przesądzając problem antykoncepcji, Papież nie mógł jednak przewidzieć epidemii AIDS - encyklika ogłoszona została w 1968 r. Czy rozprzestrzeniający się śmiertelny wirus HIV na tyle zmienił kontekst etyczny, że dokonane już rozstrzygnięcia wymagają reinterpretacji?
Sytuacje patologiczne
Okoliczności pozwalające na zastosowanie zasady ""mniejszego zła"" rozpoznać można w przypadku patologicznych sytuacji występujących w kontekście AIDS. Jeżeli relacje między osobami, z których jedna jest nosicielem wirusa HIV, charakteryzują się patologiczną seksualnością (przymusem lub nieodpartym działaniem instynktownym), co oznacza, że do stosunku seksualnego nieuchronnie dochodzi, nie pora, by ufać jedynie skuteczności propagowania ideału wstrzemięźliwości. Trzeba działać szybko, chroniąc osoby jeszcze niezarażone. Prezerwatywa może się wówczas okazać jedynym środkiem skutecznie opóźniającym zarażenie, dając tym samym czas na o wiele bardziej żmudne działania zmierzające do podnoszenia kultury zachowań seksualnych (jedno drugiego - wbrew stanowisku rygorystów - nie musi wykluczać). Trudno też mówić o moralnej winie współżyjących z użyciem prezerwatywy, skoro nie potrafią oni siebie inaczej ochronić: nie można wymagać zachowań przekraczających w danej chwili możliwości osoby.
Właśnie o takich sytuacjach mówił przed rokiem kard. Georges Cottier, ówczesny Teolog Domu Papieskiego, z urzędu będący członkiem Kongregacji Nauki Wiary. AIDS najszybciej rozprzestrzenia się na obszarach nędzy, ""gdzie ludzie są więźniami sytuacji"". ""W takich warunkach, w obliczu bezpośredniego zagrożenia zakażeniem HIV, trudno przedsięwziąć normalne środki zapobieżenia pandemii, czyli wychowania do świętości ludzkiego ciała"" - przyznał.
Poważną trudnością w tym przypadku jest jednak rozeznanie, czy w konkretnej sytuacji rzeczywiście mamy do czynienia z patologią, a tym samym z nieuchronną groźbą zarażenia. Dlatego trudno się dziwić, że Kościół nie chce angażować się w zakrojone na szeroką skalę programy profilaktyki AIDS, propagujące prezerwatywę masowo, bez rozeznawania za każdym razem okoliczności. Natomiast Magisterium może spotkać - i faktycznie spotyka - zarzut ""grzechu zaniechania"", skoro do tej pory nie odważyło się w kontekście AIDS przypomnieć w jakimś oficjalnym dokumencie o zasadzie ""mniejszego zła"", mogącej uchronić wiele bezbronnych ofiar tej strasznej choroby.
Seks małżeński
Zupełnie innym wyzwaniem dla refleksji teologów jest dobrowolne - a nie patologicznie przymusowe - współżycie małżonków, z których jedno jest nosicielem wirusa HIV. Z kontekstu wypowiedzi kardynałów Martiniego i Barragana wynika, że właśnie te przypadki mieli na myśli. Zwykle sytuację taką zbywa się uwagą, że podejmowanie współżycia ze świadomością realnej groźby zarażenia wirusem HIV musi świadczyć o jakiejś ukrytej patologii (jest w sposób nieuświadomiony przymusowe), której małżonkowie mają obowiązek się przeciwstawić. Dodatkowo wspomina się o niemoralności działania prowadzącego w konsekwencji do śmierci współmałżonka. Choć oba argumenty wydają się sensowne, budzą także wątpliwości. Czy nie będąc w sytuacji takich małżonków, jesteśmy w stanie prawidłowo ocenić ich decyzje? Czy małżonkowie, z których jedno choruje lub zachoruje na AIDS, przestają być ""jednym ciałem""? Mają się od siebie fizycznie odsuwać akurat wtedy, kiedy wzajemna bliskość, jedność i oznaki miłości są im tak bardzo potrzebne? Sytuacja takich małżonków odnajduje swój niespodziewany biblijny ""prototyp"" w małżeńskim współżyciu Tobiasza i Sary. Czy zgodzilibyśmy się uznać, że owa wychwalana przez Pismo Święte w Księdze Tobiasza noc poślubna była patologiczna czy niemoralna, gdyż groziła śmiercią jednego z małżonków z powodu przypadłości drugiego?
Jeśli jednak Kościół w przygotowywanym dokumencie zdecyduje się zastosować wobec takich małżeństw regułę ""mniejszego zła"", zezwalając im na korzystanie z prezerwatyw, będzie musiał przede wszystkim pokazać, na czym polega w tym przypadku nieuchronność zagrożenia zarażeniem, jeśli nie na wewnętrznym przymusie współżycia. Oznaczać to będzie zasadniczą korektę dotychczasowego nauczania, z wszystkimi tego konsekwencjami. Drugą trudnością będzie zmierzenie się z powstałym paradoksem: z jednej strony Kościół stanowczo zakazuje używania prezerwatywy, nawet czasowego, np. w sytuacji karmienia piersią, kiedy naturalne metody planowania rodziny są nieskuteczne i frustrujące, a prokreacja niewskazana, choć trudno dopatrzyć się w takim działaniu konkretnej szkody; natomiast z drugiej strony - zezwala na użycie prezerwatywy, choć wiadomo, że nie likwiduje ona całkowicie zagrożenia zarażeniem AIDS (z raportu Publicznej Służby Zdrowia USA z 1993 r. wynika, że mimo użycia prezerwatywy co 25. zdrowa osoba zarazi się w ciągu rocznego systematycznego współżycia z osobą chorą; po dziesięciu latach takiego współżycia chora będzie już co trzecia osoba; natomiast w przypadku współżycia bez zabezpieczenia, w ciągu roku zarazi się co piąta osoba). Ten paradoks porównać można do surowego zakazu wchodzenia do lasu, aby nie płoszyć zwierzyny, przy jednoczesnym zwolnieniu z tego zakazu w sytuacji, gdy las płonie.
Tradycja i życie
Nawet jeśli zapowiedziany dokument nie przyniesie nowych rozwiązań, wysiłek Kościoła zapewne nie pójdzie na marne. Problem współżycia w kontekście AIDS stał się okolicznością, która po raz pierwszy od ogłoszenia encykliki ""Humanae vitae"" domaga się tak gruntownego przemyślenia i pogłębienia dotychczasowej nauki o małżeństwie, o miejscu, jakie zajmuje w nim współżycie, i o roli seksualności w relacjach międzyosobowych.
Być może zostanie także wzięte pod uwagę rozwiązanie, które z punktu widzenia małżonków jawi się jako najbardziej optymalne, choć obecnie nie można go uzgodnić z tradycyjnym nauczaniem. Jeżeli pełny stosunek grozi zarażeniem, a prezerwatywa tę groźbę jedynie (choć znacznie!) zmniejsza, można się zastanawiać, czy małżonkowie nie powinni swojej seksualności angażować w inny sposób, np. przez pieszczoty niedoprowadzające do kontaktu genitalnego. Dotychczasowe nauczanie stawia ich przed alternatywą: albo niczym niezakłócone pełne współżycie, albo całkowita wstrzemięźliwość. Nadszedł czas, by się zastanowić, czy taki skrajny wybór bez stopni pośrednich rzeczywiście w każdej sytuacji życiowej chroni dobro małżeństwa. Papieska Rada Duszpasterstwa Pracowników Służby Zdrowia pracuje nad ""podręcznikiem duszpasterstwa chorych na AIDS"" - potwierdził jej przewodniczący kard. Javier Lozano Barragan (na zdjęciu) w Radiu Watykańskim, gdzie mówił o rozpoczynającej się w Kapsztadzie międzynarodowej konferencji na temat pandemii AIDS. ""Wiemy, że wiele instytucji, co jest logiczne, kładzie akcent na zapobieganie, aby uniemożliwić szerzenie się tej choroby"" - dodał kardynał, podkreślając, że ich kampanie polegają najczęściej na lansowaniu prezerwatyw. ""Oczywiście my w Kościele katolickim wiemy, że najważniejszą »prezerwatywą« jest wstrzemięźliwość i wierność małżeńska, nie bardzo wiadomo jednak, co robić w przypadku par, które nie podzielają tych metod. Stąd inicjatywa przygotowania studium, zarówno naukowego i technicznego, jak i moralnego, które powinno zostać przedstawione Ojcu Świętemu"". To Papież, ""kierując się swoją mądrością oraz tym, że opiekuje się nim Duch Święty"", podejmie ostateczną decyzję.",ARTUR SPORNIAK,04.05.2006,https://www.tygodnikpowszechny.pl/wiezniowie-sytuacji-130560
34,WIĘŹNIOWIE SYTUACJI,"Magisterium pracuje nad dokumentem dotyczącym duszpasterstwa chorych na AIDS. Wśród opracowywanych zagadnień znalazła się sprawa dopuszczalności prezerwatywy w zapobieganiu rozprzestrzenianiu się tej choroby. Przy moralnej ocenie niektórych związanych z tym kwestii Kościół stanie wobec poważnych trudności, jeśli będzie chciał zachować nauczanie w dotychczasowym kształcie.","Fakt zajmowania się od ponad roku przez kilka watykańskich dykasterii takim dokumentem ujawnił 23 kwietnia kard. Javier Lozano Barragan, przewodniczący Papieskiej Rady Duszpasterstwa Pracowników Służby Zdrowia. Pretekstem stała się głośna wypowiedź kard. Carlo Marii Martiniego dla włoskiego tygodnika ""L'Espresso"", w której ten cieszący się dużym autorytetem hierarcha nazwał ""mniejszym złem"" używanie prezerwatyw przez małżonków, jeśli jedno z nich jest nosicielem wirusa HIV (pisał o tym w poprzednim numerze ""TP"" Józef Majewski). Wypowiedzi obu hierarchów sprowokowały spekulacje, czy czyniąc wyjątek od zasady, Kościół zamierza zmienić dotychczasowe nauczanie w dziedzinie etyki seksualnej.
Watykan szybko odrzucił takie sugestie. O żadnych zmianach w nauce Kościoła nie może być mowy - zapewnił dwa dni później w rozmowie z niemiecką agencją KNA ks. Antonio Soto Guerrero, przedstawiciel wspomnianej Papieskiej Rady. Dodał, że jest kwestią całkowicie otwartą, czy na podstawie prowadzonych badań w najbliższych miesiącach, a nawet latach Watykan wyda specjalny dokument i jakie stanowisko zajmie na temat prezerwatyw. ""O szybkim jego opublikowaniu nie może być mowy"" - podkreślił ks. Guerrero. Tego samego dnia kard. Barragan mówił jednak w Radiu Watykańskim, że ""trudny podręcznik duszpasterstwa chorych na AIDS"" powinien być gotowy jeszcze w tym roku. Tę niespójność wypowiedzi można tłumaczyć obawą Kościoła przed niechcianą reklamą medialną. Sprawa bowiem wymaga spokoju.
Mniejsze zło
Wspominaną przez hierarchów zasadę ""mniejszego zła"" należy dobrze rozumieć, już bowiem sama jej nazwa jest myląca. Nigdy nie wolno wybierać zła moralnego (niezależnie od jego ""wielkości""!), gdyż godziłoby to w sam fundament moralności. Reguła ""mniejszego zła"" - obok innych podobnych zasad, np. podwójnego skutku i zasady potocznie wyrażanej sentencją ""cel nie uświęca środków"" - precyzuje zakres obowiązywania norm moralnych w pewnych szczególnych sytuacjach, w tym przypadku - nieuchronnego konfliktu nierównoważnych aksjologicznie dóbr. Głosi ona, że w przypadku realnego zagrożenia większego dobra powinno się je chronić nawet kosztem dobra mniejszego, o ile nie ma innego wyjścia. Mamy więc do czynienia z niechcianą alternatywą: albo ratujemy większe dobro kosztem mniejszego, albo pozwalamy na zniszczenie dobra większego, zachowując dobro mniejsze. Brak zaangażowania w takiej sytuacji nie jest obojętny moralnie - stanowi ""grzech zaniechania"".
Podręcznikowym przykładem takiej sytuacji jest chirurgiczne wycięcie chorego organu w celu ratowania życia lub zdrowia całego organizmu - lekarz wtedy leczy, a nie kaleczy. Naruszenie cielesnej integralności w przypadku zabiegu chirurgicznego nie jest zatem złem o charakterze moralnym. Byłoby takim, gdyby okoliczności nie pozwalały właśnie na zastosowanie zasady ""mniejszego zła"".
Bardziej skomplikowany i niejednoznaczny przypadek omówił Jan Paweł II w encyklice ""Evangelium vitae"". Dotyczył on pytania, czy katolicki parlamentarzysta może poprzeć ustawę aborcyjną, jeżeli jest ona bardziej restrykcyjna od obowiązującej dotychczas i nie ma w danej chwili politycznych szans na uchwalenie prawa całkowicie zakazującego przerywania ciąży. Papież stwierdził, że poparcie dla takiej ustawy jest moralnie słuszne. ""Tak postępując bowiem, nie współdziała się w sposób niedozwolony w uchwalaniu niesprawiedliwego prawa, ale raczej podejmuje się słuszną i godziwą próbę ograniczenia jego szkodliwych aspektów"" (p. 73). Jest to sytuacja o tyle skomplikowana, że dotyczy działań odnoszących się równocześnie do dwóch poziomów rzeczywistości, związanych z ochroną konkretnych osób i ze stanowieniem prawa. Większym dobrem byłaby tu ochrona życia dzieci, na których aborcję nie zezwolą proponowane restrykcje, a poświęconym mniejszym dobrem - nieudzielanie poparcia dla prawa, które w dalszym ciągu w jakimś zakresie zezwala na aborcję. Zauważmy, że parlamentarzysta, który powstrzymałby się od głosu w proteście przeciwko prawu do aborcji, tym samym sankcjonowałby stare prawo.
Dotychczas Magisterium wykluczało możliwość uzasadnienia antykoncepcji odwołaniem się do zasady ""mniejszego zła"". Nie znaleziono bowiem okoliczności usprawiedliwiających jej zastosowanie. ""Nie można też dla usprawiedliwienia stosunków małżeńskich z rozmysłem pozbawionych płodności odwoływać się do następujących, rzekomo przekonywających racji: że mianowicie z dwojga złego należy wybierać to, które wydaje się mniejsze"" - czytamy w encyklice ""Humanae vitae"". Paweł VI uzasadnia to następująco: ""W rzeczywistości bowiem, chociaż wolno niekiedy tolerować mniejsze zło moralne dla uniknięcia jakiegoś zła większego lub dla osiągnięcia większego dobra, to jednak nigdy nie wolno, nawet dla najpoważniejszych przyczyn, czynić zła, aby wynikło z niego dobro. Innymi słowy, nie wolno wziąć za przedmiot aktu woli tego, co ze swej istoty narusza ład moralny - a co tym samym należy uznać za niegodne człowieka - nawet w wypadku, jeśli zostaje to dokonane w zamiarze zachowania lub pomnożenia dóbr poszczególnych ludzi, rodzin czy społeczeństwa"" (nr 14).
Doktrynalnie przesądzając problem antykoncepcji, Papież nie mógł jednak przewidzieć epidemii AIDS - encyklika ogłoszona została w 1968 r. Czy rozprzestrzeniający się śmiertelny wirus HIV na tyle zmienił kontekst etyczny, że dokonane już rozstrzygnięcia wymagają reinterpretacji?
Sytuacje patologiczne
Okoliczności pozwalające na zastosowanie zasady ""mniejszego zła"" rozpoznać można w przypadku patologicznych sytuacji występujących w kontekście AIDS. Jeżeli relacje między osobami, z których jedna jest nosicielem wirusa HIV, charakteryzują się patologiczną seksualnością (przymusem lub nieodpartym działaniem instynktownym), co oznacza, że do stosunku seksualnego nieuchronnie dochodzi, nie pora, by ufać jedynie skuteczności propagowania ideału wstrzemięźliwości. Trzeba działać szybko, chroniąc osoby jeszcze niezarażone. Prezerwatywa może się wówczas okazać jedynym środkiem skutecznie opóźniającym zarażenie, dając tym samym czas na o wiele bardziej żmudne działania zmierzające do podnoszenia kultury zachowań seksualnych (jedno drugiego - wbrew stanowisku rygorystów - nie musi wykluczać). Trudno też mówić o moralnej winie współżyjących z użyciem prezerwatywy, skoro nie potrafią oni siebie inaczej ochronić: nie można wymagać zachowań przekraczających w danej chwili możliwości osoby.
Właśnie o takich sytuacjach mówił przed rokiem kard. Georges Cottier, ówczesny Teolog Domu Papieskiego, z urzędu będący członkiem Kongregacji Nauki Wiary. AIDS najszybciej rozprzestrzenia się na obszarach nędzy, ""gdzie ludzie są więźniami sytuacji"". ""W takich warunkach, w obliczu bezpośredniego zagrożenia zakażeniem HIV, trudno przedsięwziąć normalne środki zapobieżenia pandemii, czyli wychowania do świętości ludzkiego ciała"" - przyznał.
Poważną trudnością w tym przypadku jest jednak rozeznanie, czy w konkretnej sytuacji rzeczywiście mamy do czynienia z patologią, a tym samym z nieuchronną groźbą zarażenia. Dlatego trudno się dziwić, że Kościół nie chce angażować się w zakrojone na szeroką skalę programy profilaktyki AIDS, propagujące prezerwatywę masowo, bez rozeznawania za każdym razem okoliczności. Natomiast Magisterium może spotkać - i faktycznie spotyka - zarzut ""grzechu zaniechania"", skoro do tej pory nie odważyło się w kontekście AIDS przypomnieć w jakimś oficjalnym dokumencie o zasadzie ""mniejszego zła"", mogącej uchronić wiele bezbronnych ofiar tej strasznej choroby.
Seks małżeński
Zupełnie innym wyzwaniem dla refleksji teologów jest dobrowolne - a nie patologicznie przymusowe - współżycie małżonków, z których jedno jest nosicielem wirusa HIV. Z kontekstu wypowiedzi kardynałów Martiniego i Barragana wynika, że właśnie te przypadki mieli na myśli. Zwykle sytuację taką zbywa się uwagą, że podejmowanie współżycia ze świadomością realnej groźby zarażenia wirusem HIV musi świadczyć o jakiejś ukrytej patologii (jest w sposób nieuświadomiony przymusowe), której małżonkowie mają obowiązek się przeciwstawić. Dodatkowo wspomina się o niemoralności działania prowadzącego w konsekwencji do śmierci współmałżonka. Choć oba argumenty wydają się sensowne, budzą także wątpliwości. Czy nie będąc w sytuacji takich małżonków, jesteśmy w stanie prawidłowo ocenić ich decyzje? Czy małżonkowie, z których jedno choruje lub zachoruje na AIDS, przestają być ""jednym ciałem""? Mają się od siebie fizycznie odsuwać akurat wtedy, kiedy wzajemna bliskość, jedność i oznaki miłości są im tak bardzo potrzebne? Sytuacja takich małżonków odnajduje swój niespodziewany biblijny ""prototyp"" w małżeńskim współżyciu Tobiasza i Sary. Czy zgodzilibyśmy się uznać, że owa wychwalana przez Pismo Święte w Księdze Tobiasza noc poślubna była patologiczna czy niemoralna, gdyż groziła śmiercią jednego z małżonków z powodu przypadłości drugiego?
Jeśli jednak Kościół w przygotowywanym dokumencie zdecyduje się zastosować wobec takich małżeństw regułę ""mniejszego zła"", zezwalając im na korzystanie z prezerwatyw, będzie musiał przede wszystkim pokazać, na czym polega w tym przypadku nieuchronność zagrożenia zarażeniem, jeśli nie na wewnętrznym przymusie współżycia. Oznaczać to będzie zasadniczą korektę dotychczasowego nauczania, z wszystkimi tego konsekwencjami. Drugą trudnością będzie zmierzenie się z powstałym paradoksem: z jednej strony Kościół stanowczo zakazuje używania prezerwatywy, nawet czasowego, np. w sytuacji karmienia piersią, kiedy naturalne metody planowania rodziny są nieskuteczne i frustrujące, a prokreacja niewskazana, choć trudno dopatrzyć się w takim działaniu konkretnej szkody; natomiast z drugiej strony - zezwala na użycie prezerwatywy, choć wiadomo, że nie likwiduje ona całkowicie zagrożenia zarażeniem AIDS (z raportu Publicznej Służby Zdrowia USA z 1993 r. wynika, że mimo użycia prezerwatywy co 25. zdrowa osoba zarazi się w ciągu rocznego systematycznego współżycia z osobą chorą; po dziesięciu latach takiego współżycia chora będzie już co trzecia osoba; natomiast w przypadku współżycia bez zabezpieczenia, w ciągu roku zarazi się co piąta osoba). Ten paradoks porównać można do surowego zakazu wchodzenia do lasu, aby nie płoszyć zwierzyny, przy jednoczesnym zwolnieniu z tego zakazu w sytuacji, gdy las płonie.
Tradycja i życie
Nawet jeśli zapowiedziany dokument nie przyniesie nowych rozwiązań, wysiłek Kościoła zapewne nie pójdzie na marne. Problem współżycia w kontekście AIDS stał się okolicznością, która po raz pierwszy od ogłoszenia encykliki ""Humanae vitae"" domaga się tak gruntownego przemyślenia i pogłębienia dotychczasowej nauki o małżeństwie, o miejscu, jakie zajmuje w nim współżycie, i o roli seksualności w relacjach międzyosobowych.
Być może zostanie także wzięte pod uwagę rozwiązanie, które z punktu widzenia małżonków jawi się jako najbardziej optymalne, choć obecnie nie można go uzgodnić z tradycyjnym nauczaniem. Jeżeli pełny stosunek grozi zarażeniem, a prezerwatywa tę groźbę jedynie (choć znacznie!) zmniejsza, można się zastanawiać, czy małżonkowie nie powinni swojej seksualności angażować w inny sposób, np. przez pieszczoty niedoprowadzające do kontaktu genitalnego. Dotychczasowe nauczanie stawia ich przed alternatywą: albo niczym niezakłócone pełne współżycie, albo całkowita wstrzemięźliwość. Nadszedł czas, by się zastanowić, czy taki skrajny wybór bez stopni pośrednich rzeczywiście w każdej sytuacji życiowej chroni dobro małżeństwa. Papieska Rada Duszpasterstwa Pracowników Służby Zdrowia pracuje nad ""podręcznikiem duszpasterstwa chorych na AIDS"" - potwierdził jej przewodniczący kard. Javier Lozano Barragan (na zdjęciu) w Radiu Watykańskim, gdzie mówił o rozpoczynającej się w Kapsztadzie międzynarodowej konferencji na temat pandemii AIDS. ""Wiemy, że wiele instytucji, co jest logiczne, kładzie akcent na zapobieganie, aby uniemożliwić szerzenie się tej choroby"" - dodał kardynał, podkreślając, że ich kampanie polegają najczęściej na lansowaniu prezerwatyw. ""Oczywiście my w Kościele katolickim wiemy, że najważniejszą »prezerwatywą« jest wstrzemięźliwość i wierność małżeńska, nie bardzo wiadomo jednak, co robić w przypadku par, które nie podzielają tych metod. Stąd inicjatywa przygotowania studium, zarówno naukowego i technicznego, jak i moralnego, które powinno zostać przedstawione Ojcu Świętemu"". To Papież, ""kierując się swoją mądrością oraz tym, że opiekuje się nim Duch Święty"", podejmie ostateczną decyzję.
Kard. Javier Lozano Barragan (ur. w 1933 r. w meksykańskim Toluca) studiował w seminarium w Zamora, następnie na Papieskim Uniwersytecie Gregoriańskim w Rzymie, gdzie obronił licencjat z filozofii i doktorat z teologii. W diecezji Zamora był profesorem i prefektem ds. studiów miejscowego seminarium, stał na czele Meksykańskiego Towarzystwa Teologicznego oraz kierował Instytutem Teologii Pastoralnej przy Konferencji Biskupów Ameryki Łacińskiej. W 1979 r. wyświęcony na biskupa, od 1984 r. był ordynariuszem Zacatecas; zrezygnował z rządów w diecezji w styczniu 1997 r. (kilka miesięcy wcześniej Jan Paweł II mianował go przewodniczącym Papieskiej Rady ds. Opieki Duszpasterskiej Pracowników Służby Zdrowia, a w październiku 2003 r. - kardynałem).",ARTUR SPORNIAK,04.05.2006,https://www.tygodnikpowszechny.pl/wiezniowie-sytuacji-130566
35,ŻYĆ MOWĄ NA UMÓR,"Słowa - mówił Marian Pankowski - powinny być uśmiechnięte, ironiczne i ruchliwe, bo tylko za pomocą takich słów można tworzyć dobrą literaturę.","Kiedy skończył 90 lat, ktoś na spotkaniu autorskim zapytał go o uciążliwość długiego życia. Odparł, że wciąż czuje się młody, dzięki ustawicznej pracy w języku, która mobilizuje wszystkie jego siły, a także dzięki dobrym relacjom z tym, co zmysłowe, namacalne, cielesne. Przez całe życie próbował tę zmysłową stronę świata wydrzeć z narodowych i religijnych wnyków, bronił jej przed moralnym potępieniem. Najpierw jest ciało - mówił - potem mowa, która z ciałem pozostaje w ścisłym związku, a później pojawiają się inne istnienia, wobec których ani ciało, ani język nie mają wrogich zamiarów.
Smagła swoboda
Często powtarzał, że ilekroć przyjeżdża do Polski z Brukseli, gdzie zamieszkał po wojnie, ludzie pytają go, jak zdołał zachować taką polszczyznę, pełną elegancji, a zarazem żywiołową. Tłumaczył, że wciąż ją pielęgnuje, czytając listy od matki. Kiedy domownicy zasypiają, na głos odczytuje wiadomości od matki, która przez długie lata pisała do niego regularnie. Obawiała się, że jeśli przestanie, to wyjdzie z wprawy, dając mu do zrozumienia, że także on powinien dbać o język. Nie chodziło o przywiązanie do reguł gramatyki czy stylu, lecz o szczególną energię, którą tętniły nieoczywiste - raz zabawne, innym razem niepokojące - wypowiedzi matki. To właśnie pod ich wpływem narodziło się u Pankowskiego pragnienie pisania - najpierw wierszy, lirycznych notatek o otaczającym go świecie, a później coraz bardziej niepokornej i wywrotowej prozy.
Jego temperament pisarski kształtował się w wieloetnicznym tyglu przedwojennego Sanoka, gdzie mieszkali Polacy, Żydzi i Ukraińcy. Trzy języki, trzy kultury, odmienne zwyczaje i rytuały, które mieszały się ze sobą. Polskie, żydowskie i ukraińskie dzieci podróżowały między światami, doświadczając czegoś, co Pankowski nazwie ""zbawiennym przejściem"", dzięki któremu można zawiązać pokojową relację z innymi. Był do tego doświadczenia bardzo przywiązany. Doceniał jego rolę w kształtowaniu swej postawy światopoglądowej i estetycznej. Bez tego impulsu nie byłoby jego powieści i dramatów, w których odzierał polską rzeczywistość ze skóry przesądów, zaściankowości, ksenofobii i stadnego otępienia.
Wychował się w rodzinie robotniczej. Matka - Maria Pankowska - była katoliczką, ale nie narzucała mu katolicyzmu jako powinności. Przeciwnie - dawała dowody, że można wierzyć, trzymając się z dala od rytuałów kościelnych. Była niepokorna i odważna, a przy tym potrafiła zachować umiar w relacjach z ludźmi. Nieustępliwie stała po stronie zmysłowości i radości życia. I właśnie na tę stronę przeciągała syna. Ojciec odegrał podobną rolę, choć jego wpływ na przyszłego pisarza był dużo mniejszy. Jako robotnik i socjalista był dla syna ucieleśnieniem otwartego światopoglądu. Późniejszy agnostycyzm Pankowskiego i jego krytyka pielgrzymkowego katolicyzmu polskiego mają swe źródło w postawie ojca, który marzył o świecie całkowicie zsekularyzowanym, wolnym od sakralnej pompatyczności.
Sanockie dzieciństwo było czasem ""smagłej swobody"" (taki tytuł nosiła pierwsza prozatorska książka Pankowskiego, w której dał obraz kosmopolitycznej prowincji). Mimo że poważne konflikty etniczne i polityczne omijały przedwojenny Sanok, nie był to czas arkadyjskiej naiwności. Dzięki rodzicom Pankowski rozwijał szczególną wrażliwość, która ochroniła go przed konsekwencjami nasilonego patriotyzmu i dogmatycznej religijności. ""Na dobre - mówił - uwolniłem się z tych dybów dopiero po wyjeździe do Brukseli, gdzie ostatecznie ukształtował się mój estetyczny i polityczny światopogląd"".
Jak ja to wyrażę?
Tuż przed wojną wyjechał do Krakowa, gdzie studiował najpierw prawo, a potem polonistykę. Naukę musiał przerwać w wyniku wojny. Został wcielony do wojska, następnie aresztowany i zwolniony przez hitlerowców, wrócił do Sanoka, gdzie zaangażował się w działania ruchu oporu. Powtórne aresztowanie skończyło się obozem, a w zasadzie przymusową wędrówką po obozach: od Auschwitz przez Gross-Rosen aż do Bergen-Belsen.
Po wojnie wybrał emigrację, choć nigdy nie uważał się za klasycznego emigranta. Tłumaczył, że powodem wyjazdu było ""milczenie dawnego świata"". Z Sanoka nie docierały żadne wiadomości, nie wiedział, co się tam dzieje. Postawił zatem na uporządkowaną rzeczywistość belgijską, która dawała nadzieję na wytchnienie po doświadczeniu wojennego chaosu.
Do połowy lat 50. zajmował się głównie pisaniem wierszy, czyli - jak mówił autoironicznie po latach - ""pochwałą drzew liściastych i szpilkowych z domieszką pstrej ornitologii... i czasowników w pierwszej osobie"". W Brukseli ukazały się dwa tomy poetyckie - ""Pieśni pompejańskie"" (1946) i ""Wiersze alpejskie"" (1947). Nie zapowiadają one późniejszej rozróby w polszczyźnie, którą zrobiły prozatorskie książki Pankowskiego.
Przełom nastąpił w drugiej połowie lat 50. i miał związek z wydarzeniami obozowymi. Okazało się, że poetycka forma jest nieadekwatna wobec potwornego doświadczenia, które domaga się opisu. Jeszcze w obozie zastanawiał się, jak wyrazić to, co widzi, jak opowiedzieć o splocie śmierci, bólu, bezmyślności, ale też niepokojącej fascynacji przemocą, śmiechu i wyrachowania. Stopniowo dojrzewała w nim świadomość, że musi uciec przed patetycznym stylem i rymami. Jak bowiem w ich sąsiedztwie - to pytanie postawił później - użyć słowa ""rozwałka""?
W 1956 roku zaczął pisać powieść ""Matuga idzie"", w której umieścił dedykację: ""Maniusiowi Pankowskiemu, autorowi lirycznych wierszy poświęcam"". To było ironiczne pożegnanie z dawną poetyką, która z perspektywy czasu sprawiała wrażenie naiwnej i sztucznej. Bohaterem powieści jest tytułowy Matuga, który z polskiej prowincji wyrusza w świat. Studiuje, trafia do obozu, a potem wyjeżdża na Zachód, gdzie na pozór odnajduje swoje miejsce. Piszę ""na pozór"", ponieważ im bardziej Matuga oddala się od rodzinnego domu, tym bardziej odczuwa jego wpływ, jak gdyby prowincjonalny wirus z latami dokonywał coraz potężniejszych zniszczeń w jego świadomości i wrażliwości. W tym pierwszym dojrzałym dziele Pankowski przedstawił swoje elementarne założenie pisarskie. W obozie Matuga szuka słów, którymi mógłby opisać to, czego doświadcza. Zastanawia się, czy to lagier, czy raczej coś innego. ""Zgoda, to lagier, ale nietypowy lagier, a w epopei trzeba dać rzeczy typowe, a reszta na opowiastki, na anegdotki (…)"". Od tej pory w powieściach, opowiadaniach i dramatach Pankowski będzie przedstawiał rzeczywistość nietypową, wydartą literackim konwencjom i narracyjnym schematom, niepokojącą i jątrzącą, niezgodną z opowieściami, którymi żywi się wspólnota. To będzie jego... wieczna rozróba.
W napisanym pod koniec lat 80. ""Rudolfie"" najpełniej przedstawił problem, jaki dla polskiej kultury stanowi konfrontacja z innym. To historia trudnej znajomości polskiego emigranta, akademika, który wiedzie wygodne życie w Brukseli, z 70-letnim niemieckim homoseksualistą. Spotkanie kata i ofiary, hedonisty i niepewnego swej tożsamości mężczyzny, zderzenie światopoglądów i racji, które nie pasują do niczego, co znane z oficjalnych narracji. Konkretne zdarzenie rozsadza ramy narodowej mitologii i zaprasza do przemyślenia samych fundamentów naszego myślenia o historii ostatnich kilkudziesięciu lat.
Również w latach 80. powstała powieść ""Pątnicy z Macierzyzny"", w której Pankowski uderzył w przaśną formę narodowej religijności, pielgrzymkowy katolicyzm wciągający w swe tryby całe społeczeństwo, otępiający je i wysyłający w drogę o nieokreślonym celu. Pankowski pisał tę książkę w okresie, gdy w Polsce toczyła się wspomagana przez Kościół walka z komunizmem. Nawet ci, którzy mieli do Kościoła stosunek krytyczny, uważali, że należy przymknąć oko na jego problemy, ponieważ tego wymaga sprawa. Patrząc na polską rzeczywistość z dystansu, pisarz mógł sobie pozwolić na krytykę - nie zwracał uwagi na patriotyzm Kościoła, lecz na wywołujący w nim obrzydzenie klerykalizm.
Pankowski miał alergię na wszelkie formy historycznej, społecznej i kulturowej sakralizacji. Toczył walkę z ""piastunami narodowego bohaterstwa i kaźni"", którzy w jego przekonaniu wciągają społeczeństwo do czarnej jamy, gdzie odprawiony ma zostać pokazowy rytuał zbiorowej samozatraty. Historyczne pomniki, katolicyzm, tradycyjny kształt rodziny, silny antysemityzm Polaków, lęk przed innością, pogarda dla zmysłowego wymiaru życia - wszystko to poddane zostało przez pisarza dekonstrukcji, ukazane w zwierciadle ""uśmiechniętego języka"", czyli najskuteczniejszej odtrutki na wspólnotowe zaczadzenie. Piastunom narodowej sprawy przeciwstawił ""ludzi nietypowych"", którzy nie ustają w wysiłkach, by zakorzenić się w materialnym świecie.
W 1965 roku ukazał się w Brukseli zbiór opowiadań pt. ""Kozak i inne opowieści"". Tytułowy tekst ma charakter autobiograficzny. Pankowski opowiada o dniu spędzonym na uniwersytecie. Po pracy nie wraca do domu, lecz odwiedza pobliski park, w którym uwalnia się od krępujących go akademickich konwenansów i - jak niegdyś - biega swobodnie między drzewami. ""I kolan dociskam i po trawniku parkowym, tuż przy murze puszystej grabiny samotnie sobie galopuję"". Ta niezwykła energia, która przejawiała się w jego pisaniu, w sposobie mówienia, w ciętym dowcipie, w drobnych gestach, nie opuszczała go do samego końca. Zgasła gwałtownie, tak jak tego chciał.",GRZEGORZ JANKOWICZ,05.04.2011,https://www.tygodnikpowszechny.pl/zyc-mowa-na-umor-140833
36,NIEDOKOŃCZONA BUDOWLA,Nie ma fundamentalnej różnicy między Janem Pawłem II a Benedyktem XVI w rozumieniu ekonomii zbawienia. Ani w spojrzeniu na kulturę modernistyczną: to Jan Paweł II opisał zachodnią kulturę w kategoriach wyboru pomiędzy cywilizacją miłości a cywilizacją śmierci.,"W najnowszym ""Tygodniku Powszechnym"", na 4. rocznicę śmierci Jana Pawła II, także m.in. rozmowa z kard. Stanisławem Dziwiszem o ostatnich słowach polskiego Papieża.
Zobacz także: HABEMUS PAPAM - 30 LAT - ""Tygodnik"" na 30. rocznicę wyboru Karola Wojtyły...
Jednym z niezatartych wspomnień z mojego pobytu w Polsce w 1989 r. pozostaje scena z Krakowa. Gitarzysta na placu Mariackim wykonywał ""Brothers in Arms"" zespołu Dire Straits. Słowa ""Przez te pola zniszczenia i chrzty ognia (...) nie opuściliście mnie, towarzysze broni"" miały wtedy oczywisty sens dla tych, którzy cierpieli pod brzemieniem komunizmu. Dzisiaj mogą być metaforą dla wyrażenia trwającej ćwierć wieku więzi Karola Wojtyły i Józefa Ratzingera oraz ich pontyfikatów.
Spotkanie
Wszystko zaczęło się w 1974 r. Niemiecki filozof Józef Pieper napisał do bp. Ratzingera i powiedział mu, że powinien poznać arcybiskupa Krakowa kardynała Wojtyłę. Pieper był pod wrażeniem wystąpienia polskiego kardynała na konferencji filozoficznej i uznał, że warto, aby on poznał z kolei Ratzingera. Na sugestię Piepera Ratzinger odpowiedział wysłaniem Wojtyle egzemplarza swojej książki ""Wprowadzenie w chrześcijaństwo"".
Dwa lata później, kiedy kard. Wojtyła został zaproszony do Watykanu w celu wygłoszenia rekolekcji wielkopostnych papieżowi Pawłowi VI, oparł się w swoich naukach na ideach zaczerpniętych z tamtej książki. Pięć lat później, już jako papież Jan Paweł II, wezwał Ratzingera do Rzymu i uczynił go prefektem Kongregacji Nauki Wiary, przewodniczącym Międzynarodowej Komisji Teologicznej oraz przewodniczącym Papieskiej Komisji Biblijnej. Krótko mówiąc, uczynił go ""szefem"" trzech najbardziej znaczących instytucji teologicznych w Watykanie.
Kiedy Jan Paweł II rozpoczynał pontyfikat, intelektualne życie w Kościele było w kryzysie. O ile w przeszłości wiara katolicka w swojej intelektualnej warstwie przypominała gotycką katedrę, a przynajmniej pałac, w którym każdy element dekoracji służył czemuś ważnemu, Kościół katolicki pod koniec lat 70. XX w. przypominał pole minowe. Od XVI w. życie intelektualne w Kościele było pod ciągłym ostrzałem zarówno z zewnątrz, jak i od wewnątrz.
Protestantyzm kwestionował struktury i sakramenty, rewolucja francuska doprowadziła do śmierci kilkuset tysięcy katolików z miliona żyjących we Francji, i była narzędziem systematycznej sekularyzacji całej sfery publicznej. Podobnie działo się w Prusach pod rządami Bismarcka. Feuerbach, Marks, Nietzsche, Freud krytykowali nie tylko chrześcijaństwo, ale religię w ogóle, a rządy Francji, Austrii i Włoch świadomie prowadziły walkę z Kościołem. Wymordowanie w XX w. wielu katolików, zwłaszcza intelektualistów, przez nazistów, rozwój komunizmu w Rosji i w Chinach i jego rozprzestrzenienie się na Południowo-Wschodnią Azję oraz Wschodnią i Środkową Europę oraz rewolucja kulturowa lat 60. - były ciosami dla Kościoła.
Również wewnątrz niego prowadzono antyintelektualną kampanię. Tendencje jansenistyczne odżywały w różnych jego miejscach, jak nieuleczalny wirus, aż do czasów Soboru Watykańskiego II, a posoborowe zamieszanie w dziedzinie teologii niekoniecznie sprzyjało wartościowemu myśleniu.
Remont teologii
Zarówno Wojtyła, jak i Ratzinger uważali, że za tymi atakami na chrześcijaństwo i Kościół kryje się konflikt dotyczący rozumienia natury osoby ludzkiej. W ich pracach antropologia stanowi kluczową sprawę. Zainteresowanie Ratzingera problematyką ""serca"" znalazło swoje odzwierciedlenie w myśleniu o podmiotowości u Wojtyły, który podzielał zainteresowania niemieckiego teologa myślą św. Augustyna, a zwłaszcza kwestią partycypacji, i zajął się nią w swoim najważniejszym dziele z antropologii filozoficznej ""Osoba i czyn"".
Podczas gdy Ratzinger analizował myśl św. Augustyna pod kątem pojęcia osoby i tego, co we współczesnych kategoriach określa się mianem jaźni, Wojtyła rozwijał tomistyczną antropologię filozoficzną w kierunku zainicjowanym przez dwudziestowieczny francuski personalizm. Porównując ich, można powiedzieć, że Wojtyła rozwijał swoją myśl za Akwinatą - Mounierem - Schelerem, Ratzinger natomiast był kontynuatorem myśli Augustyna - Newmana, Przywary - Guardiniego.
Powracając do obrazu katolicyzmu jako pałacu, można powiedzieć, że każdy z tych pontyfikatów skupił się na odnowie różnych skrzydeł budowli. Jan Paweł II zajął się stosunkiem wiary do rozumu i teologią moralną - a zwłaszcza odnową etyki seksualnej w ramach teologii ciała. Benedykt XVI podkreśla więź między miłością a rozumem, zajmuje się reformą liturgiczną i jednością chrześcijan, które stanowią elementy jego teologii kultury. W przestrzeni ekumenicznej obecny papież dokonał dalszego postępu, ponieważ jego poprzednik oparł teologię moralną na biblijnych i chrystocentrycznych fundamentach, z którymi dobrze się czują protestanci.
W zaangażowaniu obu papieży, w ich zróżnicowanych perspektywach nie ma jednak żadnych sprzeczności ani napięć. Niemniej w trakcie wyboru na Urząd Piotrowy kard. Ratzingera pojawiły się komentarze, że jego ""augustianizm"" będzie oznaczał mniejszą otwartość na świat od tej, jaką pokazał jego poprzednik. Ten osąd oparty był na wypaczonym rozumieniu augustianizmu jako hermeneutyki podejrzliwości w stosunku do całej rzeczywistości. Przywołując metaforę spopularyzowaną przez byłego generała Dominikanów o. Timothy’ego Radcliffe’a, istnieją osoby ""węszące łaskę"" i ""węszące herezję"", a zwolennikom św. Augustyna przyklejano często etykietę tych drugich.
Działo się tak z powodu niefortunnego utożsamienia przymiotnika ""augustiański"" z postawą kalwińską czy jansenistyczną. Według tych anachronistycznych interpretacji św. Augustyn był postrzegany jako ""ikona"" ekstremalnie negatywnego stosunku do ludzkiej natury i braku zainteresowania jakimikolwiek osiągnięciami cywilizacji pogańskich. Promocja purytańskiego wycofania się ze świata jest oparta na reformacyjnej interpretacji św. Augustyna, Benedykt XVI należy zaś do zupełnie innego nurtu augustianizmu związanego z osobami takiego pokroju jak wielki jezuita Erich Przywara (1889-1972), dla którego św. Augustyn był zanurzony w kulturze antycznej, cieszył się jej osiągnięciami, dostrzegał jednak jej ograniczenia i konieczność przyjęcia Chrystusowego objawienia w celu ich przezwyciężenia.
Podobieństwa i różnice
Dychotomia między otwartymi na świat tomistami i zamkniętymi na świat zwolennikami św. Augustyna może wydawać się pouczająca, ale nie trafia w sedno, jeśli chcemy ją zastosować dla pokazania odmienności Wojtyły i Ratzingera. Bez względu na to, czy ktoś jest zwolennikiem św. Augustyna, czy przedstawicielem jakiegoś nurtu tomizmu, będzie posługiwał się tą samą teologią historii. Dla jednych i drugich świat jest czymś dobrym. Jest epifanią Boskiej miłości, w której można odkryć ślady Trójcy Świętej. Jest teatrem, w którym rozgrywa się dramat ludzkiego zbawienia, a ten dramat ukazuje godność osoby ludzkiej w jej duchowych i kulturowych osiągnięciach w odpowiedzi na działanie łaski.
Jan Paweł II stawał się bardziej tomistyczny, gdy pisał, że świat został stworzony w wymiarze czasowym, w którym rozwija się historia zbawienia mająca swoją kulminację we Wcieleniu i swój cel w Paruzji. Podobnie Benedykt XVI, im bardziej pisał ""po augustiańsku"", tym mocniej podkreślał, że niezbędnym warunkiem życia we wspólnocie jest wierność prawu Boskiemu, które ukierunkowuje ludzkie sprawy we właściwej optyce - jako pochodzące od i zmierzające do Boga. Nie można więc mówić, że istnieje jakaś fundamentalna różnica między Janem Pawłem II a Benedyktem XVI w kwestii rozumienia miejsca świata w ekonomii zbawienia i roli Chrystusa w teologii historii. Nie ma także niczego w pismach polskiego papieża, co sugerowałoby, że mógłby się dystansować od genealogii kultury modernistycznej w rekonstrukcji teologicznej Ratzingera. To właśnie bardziej tomistyczny Jan Paweł II - a nie augustiański Benedykt XVI - jako pierwszy opisał kondycję współczesnej zachodniej kultury w kategoriach wyboru pomiędzy cywilizacją miłości a cywilizacją śmierci.
Jeśli więc chcemy szukać różnic między tymi dwoma papieżami, to musimy zwrócić się nie tyle ku ich rozumieniu świata, ile ku ich ocenie i gotowości do używania języka i idiomów obcych czy nawet wrogich chrześcijaństwu do prezentowania nauki Kościoła tym środowiskom, które nie przyjęły Chrystusa bądź Go odrzucają.
Jan Paweł II przyswajał Kościołowi takie pojęcia jak modernizm, feminizm, wolność, równość i braterstwo, a także język naturalnych praw ludzkich. W każdym przypadku wychodził od przyjęcia ""obcego"" pojęcia, a następnie pracował nad jego treścią, posługując się materiałem zaczerpniętym z tradycji tomistycznej, tak aby uwzględniała swoje augustiańskie dziedzictwo. Natomiast Benedykt XVI wyraźnie ogranicza się do języka i symboli, które są jednoznacznie chrześcijańskie i teologiczne. Główna różnica między nimi nie dotyczy żadnych fundamentalnych kwestii związanych z naturą świata i ekonomią zbawienia, ale zarysowuje się w sposobie angażowania świata, podejściu do ludzi żyjących bez Boga, a w szczególności w założeniach związanych z filozofią języka.
Przekładanie chrześcijaństwa
Liberalne hasła, które mogą mieć chrześcijańskie, arystotelesowskie czy nawet stoickie korzenie, zostały na przestrzeni wieków zmutowane w coś, co Hans Urs von Balthasar nazwał ""spolatio Christianorum"" (ograbieniem chrześcijańskiego dorobku intelektualnego). Często, zanim te pojęcia wyłoniły się z powrotem w ramach tradycji liberalnej, były już trudno rozpoznawalne i niosły ze sobą kompletnie inne znaczenia od oryginalnych, zakorzenionych w dyskursie chrześcijańskim. Klasycznym przykładem jest tutaj prawo naturalne. Oryginalnie powiązane z koncepcją uczestnictwa w boskim prawie, w teorii liberalnej zaczęło być wiązane z prawem do osiągania dóbr dla indywidualnych korzyści w imię autonomii i przetrwania.
Pytanie, z którym zmierzył się Jan Paweł II i z którym obecnie zmaga się Benedykt XVI, dotyczy odpowiedzi na pytanie, ""czy lepiej jest odzyskiwać język, którym mówiło kiedyś chrześcijaństwo, ale który został później oddzielony od swoich korzeni i zniekształcony, czy też szukać innego języka, w którym Kościół przemówi teraz do świata?"". Problem ze strategią filologicznej transfuzji sensu, zaproponowaną przez Jana Pawła II, jest taki, że niektórych pojęć i słów nie da się już ponownie ""ochrzcić"", gdyż w kulturze przesiąkniętej zasadami liberalnymi pozostają one silnie obciążone tym dziedzictwem.
Benedykt XVI wydaje się być bardziej czuły na trudności wynikające z prób przenoszenia dla ""użytku Kościelnego"" pojęć pochodzących z odmiennych, a zwłaszcza wrogich chrześcijaństwu tradycji. Nie sądzi, aby można było oddzielić od siebie formy kulturowe i językowe od sensu, jaki niosą, tak jak się to robi w filozofii arystotelesowskiej z różnicą między substancją a jej przypadłościami. Kard. Francis George z Chicago ową odmienność spojrzeń porównał do różnicy między zwolennikami instrumentalistycznego a ekspresywistycznego rozumienia języka. To drugie ujęcie podkreśla związek między znaczeniem (sensem) a kulturą. Z tym stanowiskiem (być może nie całkiem świadomie) identyfikuje się Benedykt XVI, podczas gdy Jan Paweł II - przynajmniej implicite - przyjmował bardziej instrumentalne stanowisko, jak czynili to przed nim Paweł VI, Jan XXIII oraz Karl Rahner.
Benedykt XVI opiera się bardziej na języku i symbolach, które mają wyraźny wydźwięk chrześcijański i bezpośrednie odniesienie biblijne, podczas gdy Jan Paweł II, odwołując się do swojego filozoficznego zaplecza, starał się oczyścić liberalne pojęcia z treści sprzecznych z chrześcijaństwem. John Milbank w podsumowaniu eseju poświęconego encyklice ""Deus Caritas Est"" napisał: ""Nie znajdujemy tu żadnego znaku odwrotu od kierunku Jana Pawła II zmierzającego do przemyślenia moralnych i politycznych kwestii czasów współczesnych. Raczej można dostrzec tu pewien wysiłek zmierzający do zaakcentowania znaczenia różnych perspektyw wiary w odniesieniu do tych kwestii, a nie opieranie się w ich analizie głównie na argumentach rozumu i prawie naturalnym"".
Pontyfikat Benedykta XVI może więc być postrzegany w harmonijnym kontraście z niektórymi poczynaniami Jana Pawła II, wynikającymi z odmiennego rozłożenia akcentów w podejściu do różnych spraw, ale również jako kontynuację i zgodność z poczynaniami poprzednika zmierzającego do promowania cywilizacji miłości z odniesieniem do chrześcijańskiego personalizmu. Kiedy teologię ciała Jana Pawła II odniesie się do teologii kultury Benedykta XVI i przeanalizuje się ich wysiłki na polu reformy teologii moralnej, eklezjologii, misjologii i hermeneutyki biblijnej, wtedy ma się możliwość ujrzenia jeszcze większego ""budynku wiary"", jakiego ani św. Augustyn, ani Akwinata nie byliby w stanie ""zaprojektować"".
Oba te pontyfikaty, obu tych ludzi oraz ich wkład w kształtowanie Kościoła trudno uznać za przypadkowy zbieg okoliczności. Ich bycie obok siebie, i po sobie na Urzędzie Piotrowym, jest znakiem mistycznej więzi oraz duchowego partnerstwa, a także dowodem, że pomiędzy wszystkimi próbami i prześladowaniami - na ""polach zniszczenia"" i w ""chrzcie wśród płomieni"" - Bóg odnawia swój Kościół w miłości.
Tłumaczył: Jacek Prusak SJ
Prof. Tracey Rowland jest dziekanem Instytutu Jana Pawła II w Melbourne w Australii. Specjalizuje się w antropologii teologicznej i teologii kultury. Jest autorką książek ""Kultura i tradycja tomistyczna po Soborze Watykańskim II"" oraz ""Wiara Ratzingera: teologia papieża Benedykta XVI"", a także licznych artykułów naukowych. Artykuł ten prof. Rowland napisała specjalnie dla ""Tygodnika"".",TRACEY ROWLAND,31.03.2009,https://www.tygodnikpowszechny.pl/niedokonczona-budowla-136691
37,EWANGELIA SPRZECIWU,"Kilka lat temu Harold Bloom, jeden z najbardziej wpływowych amerykańskich krytyków i teoretyków literatury, nazwał José Saramago portugalskim stalinowcem, dodając przy tym, że jest to jeden z najlepszych pisarzy na świecie. Zajmuje drugie miejsce, zaraz za Philipem Rothem. Bloom pomylił się dwukrotnie. Saramago nie był stalinowcem, tylko socjalistą, który nigdy nie usprawiedliwiał zbrodni komunizmu, ale nie widział też alternatywy dla postaw lewicowych, które w jego kraju stanowiły jedyną przeciwwagę dla ciemiężącej społeczeństwo władzy. Poza tym był znacznie lepszym prozaikiem niż Roth.","Pewien człowiek szedł na szubienicę i po drodze ktoś go zapytał: Dokąd to waszmość idzie? Na co skazaniec odparł: Ja nie idę, prowadzą mnie.
Manuel Velho
Pisarz polityczny
Zaangażowanie Saramago w sprawy polityczne zawsze budziło ogromne emocje, i to zarówno w jego ojczystej Portugalii, jak i poza jej granicami. Gdy w 1998 roku otrzymał Nagrodę Nobla, kilku pisarzy (w tym Czesław Miłosz) krytykowało decyzję sztokholmskiej kapituły, zarzucając jej wybór kolejnego ""czerwonego laureata"", który pisze mierne powieści, a swą sławę zawdzięcza radykalnym wypowiedziom na tematy społeczne.
Owszem, Saramago nie przebierał w słowach, wykorzystując każdą okazję do zamanifestowania sprzeciwu wobec władzy, która niewoli społeczeństwo. Mówił w imieniu tych, którzy nie mieli prawa głosu, krytykował wtedy, gdy inni w milczeniu przyglądali się ekscesom zachodnich rządów. Przywołane na początku słowa Harolda Blooma były reakcją na jedną z wypowiedzi Saramago, w której przyrównał konflikt izraelsko-palestyński do Holokaustu, wzywając Izrael do zaprzestania wszelkich działań zbrojnych. Bloom doskonale wiedział, że Saramago nie jest antysemitą (autor ""Baltazara i Blimundy"" wielokrotnie mówił i pisał o prześladowaniach Żydów w Europie), ale oczekiwał od niego większej ""dojrzałości politycznej"".
Ten protekcjonalny ton wielokrotnie pojawiał się w tekstach na temat publicznej działalności Saramago. Nawet zwolennicy pisarza zwracali uwagę na niepokojący radykalizm jego postaw politycznych, starając się za wszelką cenę oddzielić literaturę od polityki. Bloom przedstawiał tę ostatnią jako nieistotny dodatek, fanaberię wybitnego twórcy, który cierpi na społeczną ślepotę i historyczną demencję. Amerykański teoretyk sugerował, że należy zignorować kaprysy polityczne pisarza, które nie mają nic wspólnego z najgłębszą istotą jego dzieła.
Saramago cierpliwie i nieustępliwie odpowiadał, że pomiędzy literaturą i polityką istnieje ścisły związek. Nie znaczy to wcale, że literatura zostaje sprowadzona do poziomu politycznego sloganu. Według autora ""Wszystkich imion"" wiersze i powieści nie powinny być tubą dla rewolucyjnych haseł (te można głosić - szybciej i skuteczniej - za pomocą innych środków wyrazu), lecz pryzmatem rozszczepiającym jednolite pasmo naszej świadomości. Literatura rozbija kamienną strukturę myśli, odsłaniając zakryte wcześniej rejony rzeczywistości i doświadczenia.
Saramago nie miał złudzeń - nie wierzył, że za sprawą jego powieści społeczeństwa Zachodu zaczną się gwałtownie zmieniać. Był wszelako przekonany, że jedna powieść, jeden wiersz, a nawet pojedyncze zdanie czy słowo są w stanie odkształcić spojrzenie, jakim jednostka omiata swój świat. W ten właśnie sposób można zainicjować małą rewolucję, której konsekwencji nie sposób przewidzieć. Raimundo Silva, bohater ""Historii oblężenia Lizbony"" (Saramago napisał ją w 1989 roku), pracuje jako redaktor w jednym z lizbońskich wydawnictw. Wiedzie nudny, do szczętu przewidywalny żywot, rzadko wychodzi z domu, pokornie wypełnia polecenia przełożonych. Aż do dnia, w którym przychodzi mu do głowy na pozór absurdalny pomysł - w redagowanym przez siebie tekście o oblężeniu Lizbony zamienia słowo ""tak"" na ""nie"". Błąd zostaje wykryty, rzeczywisty bieg historii pozostaje nienaruszony, ale w życiu Raimunda wszystko się zmienia. Saramago pisze, że za sprawą niepozornego słówka ""nie"" do krwiobiegu Silvy przedostaje się osobliwy wirus, toksyczna substancja, ożywiająca jego organizm, pozwalająca mu opuścić miejsce, do którego był przypisany. Taką moc posiada literatura.
Bohater uczy autora
W przemówieniu noblowskim Saramago zasugerował, że pisarz może się bardzo wiele nauczyć od swych bohaterów, jeśli tylko da im nieco swobody, by na własną rękę kierowali swoim losem. Słychać w tej wypowiedzi niechęć do sprawowania kontroli nad życiem innych, nawet jeśli chodzi jedynie o fikcyjne postaci, które zasiedlają opowiadania i powieści.
Autor ""Wszystkich imion"" uważał, że w konfrontacji z literaturą ujawniają się nasze najgłębiej skrywane uprzedzenia, ograniczenia i pragnienia. Dzieje się tak dlatego, że traktujemy sferę literacką (a szerzej: sferę sztuki) jako przestrzeń dowolności, w której konsekwencje naszych działań nie mają żadnego przełożenia na rzeczywistość. I właśnie w tych rejonach (pozornej) dowolności, w których zawieszone zostają społeczne konwencje, manifestuje się w pełni nasza prawdziwa postawa wobec innych ludzi. Pokaż mi, jak traktujesz bohaterów literackich, a powiem ci, kim jesteś. Dzięki pisaniu i czytaniu możemy się dowiedzieć czegoś o naszym stosunku do świata, dzięki nim możemy też naszą relację ze światem zmienić.
Niechęć do kontrolowania losów innych miała swe źródło w pierwszym doświadczeniu literackim, jakie stało się udziałem Saramago. W przywoływanym wykładzie noblowskim podkreślał rolę, jaką w jego życiu odegrali dziadkowie. Pisarz urodził się w niewielkiej miejscowości Azinhaga, położonej nieomal sto kilometrów na północ od Lizbony. Dzieciństwo spędził u dziadków - wieśniaków zajmujących się wypasem świń - ponieważ rodzice zajęci byli pracą zarobkową. Jego niepiśmienny dziadek był kapitalnym gawędziarzem. Młody José słuchał jego historii, ucząc się sztuki opowieści. Kiedy po latach zaczął pisać o dzieciństwie, uświadomił sobie, że swych dziadków traktuje jak bohaterów literackich, wprowadza ich do własnej narracji, wciąż wsłuchując się uważnie w to, co mają do powiedzenia. Saramago doszedł do wniosku, że inne postaci powinien traktować z podobną atencją, dając im więcej swobody, tworząc dla nich warunki, w których będą mogli się rozwijać poza jego autorską jurysdykcją.
Widać wyraźnie, w jak wielkim stopniu pisarstwo autora ""Podwojenia"" łączyło się z jego zaangażowaniem politycznym. Trzeba pamiętać o tym, że Saramago niemal całe życie spędził w kraju, w którym przez bardzo długi czas władzę sprawowali konserwatyści wspierani przez Kościół katolicki. Portugalski konserwatyzm nie był tworem dwudziestowiecznym, lecz stanowił kluczowy składnik historycznej tożsamości tego kraju. Saramago wielokrotnie podkreślał, że świadomość Portugalczyków została zahibernowana kilkaset lat temu i od tamtej pory doskonale broni się przed wszelkimi odmianami myśli krytycznej. Otumanione społeczeństwo wciąż przypominało mu gawiedź gromadzącą się na miejskich placach, by oglądać tortury i egzekucje nielicznych wolnomyślicieli uznanych przez władzę i Kościół za heretyków. Ten tradycyjny spektakl ciągle trwa, choć przyjmuje nowe formy.
Dla tych, którzy nie chcieli brać udziału w teatrze władzy, lewica była jedyną alternatywą. Po opublikowaniu w wieku 25 lat pierwszej powieści (""Ziemia grzechu"" powstała w 1947 roku) Saramago zarzucił pracę pisarską, koncentrując się na działaniach politycznych. Pracował jako komiwojażer, mechanik samochodowy, później jako dziennikarz i redaktor. Z ramienia partii komunistycznej walczył z reżimem Salazara. Po jego śmierci, gdy władzę w Portugalii sprawował Marcelo Caetano, wsparł rewolucję goździków z 1974 roku - przewrót przygotowany przez oficerów sympatyzujących z portugalską lewicą. W 1975 r. na dziesięć miesięcy wrócił do redakcji ""Diário de Nóticias"", czyniąc z tej gazety najmocniejszy organ partii komunistycznej. Po kolejnej zmianie układu sił politycznych, stracił posadę i został objęty zakazem zatrudnienia. Wiele razy powtarzał, że udało mu się uniknąć represji władzy dzięki temu, że ludzie, którzy trafili do więzienia, mieli dość siły, by go nie wsypać.
Przez cały ten czas pisał wiersze, dramaty i artykuły publicystyczne. Kiedy jednak znalazł się na bruku, postanowił wrócić do powieściopisarstwa. W jednym z wywiadów powiedział, że utrata pracy w ""Diário de Nóticias"" była jedną z najlepszych rzeczy, jakie przytrafiły mu się w życiu. Władza, która próbowała zatkać mu usta, w rzeczywistości przyczyniła się do jego literackiej reaktywacji.
Aby w pełni zrozumieć motywacje, jakie kryły się za jego decyzją o przyłączeniu się do komunistów, należy przeczytać powstałą w 1984 roku powieść ""Rok śmierci Ricarda Reisa"". Opisuje w niej atmosferę polityczną międzywojnia: rosnący w siłę faszyzm, który zalewał Niemcy, Włochy i Hiszpanię, betonowo konserwatywne ""nowe państwo"" Salazara i bezwolne, prowadzone na smyczy społeczeństwo, które nie potrafi i nie chce sprzeciwić się władzy. Tytułowy Ricardo Reis to jeden z heteronimów Fernando Pessoi, fikcyjna postać, którą Pessoa wyposażył w biografię, poglądy i teksty literackie. U Saramago Reis jest lekarzem i poetą, który po 16 latach spędzonych w Brazylii wraca do Portugalii. Powieść zaczyna się w dniu jego przybycia do Lizbony. Jest grudzień 1935 roku, Pessoa umiera, a jego heteronim jeszcze przez bez mała rok będzie błąkał się po mieście, próbując zrozumieć to, co się wokół niego dzieje.
Ricardo dostrzega grozę sytuacji, zdaje sobie sprawę z niebezpieczeństwa, jakie niesie ze sobą faszyzm, ale nie jest w stanie podjąć żadnego działania. Żyje we własnym świecie złożonym ze słów, fabuł, obrazów, uciech i miłostek. Słyszy wystrzały karabinów dolatujące skądinąd, ale nie potrafi znaleźć wyjścia z labiryntu niemocy. Saramago wystawia w tej powieści rachunek międzywojennej Europie, prezentując jej przygnębiający obraz - po miastach błąkają się widma zadowalające się wytwarzanym przez władzę spektaklem świata.
W przekonaniu pisarza jedynie ruchy lewicowe mogły zmienić ten stan rzeczy.
Od powieści do ewangelii
Harold Bloom powiada, że ilekroć bierze do ręki jedną z powieści Saramago, czuje się jak homerycki Menelaos trzymający w objęciach morskiego bożka Proteusza, który podlega ciągłym metamorfozom. Saramago jest w nieustannym ruchu - zmienia się nie tylko z książki na książkę, ale pozostaje też nieuchwytny w immanencji pojedynczego dzieła, skrywając się raz za figurą narratora, innym razem przechodząc na stronę bohaterów albo ujawniając się w krótkich fragmentach (przerywających tok narracji) jako obcy, trudny do zidentyfikowania głos. Na dodatek pisarz posługuje się uproszczoną interpunkcją (stosuje jedynie umieszczane w arbitralnie wybranych miejscach przecinki i kropki; wypowiedzi poszczególnych postaci, które mogą się pojawić znienacka w środku zdania, sygnalizuje za pomocą wielkich liter). Ten sposób zapisu ma odzwierciedlać mówiony charakter jego prozy - dalekie echo opowieści dziadka, których rytm podporządkowany był oddechowi, a nie sztywnym regułom gramatycznym.
Bloom zwraca też uwagę na gatunkową nieokreśloność dzieł portugalskiego pisarza. Według teoretyka jedyną książką Saramago posiadającą zdefiniowaną konwencję literacką jest ""Ewangelia według Jezusa Chrystusa"". W rzeczywistości Saramago bardzo często umieszczał w tytułach swych dzieł gatunkowe identyfikacje. Problem polega na tym, że zagraniczni wydawcy z rynkowych pobudek zmieniają mało atrakcyjne tytuły poszczególnych powieści. ""Baltazar i Blimunda"" to w rzeczywistości ""Pamiętnik klasztorny""; ""Miasto ślepców"" to ""Esej o ślepocie"", ""Miasto białych kart"" to ""Esej o jasności"". Jeśli dodamy do tego ""Podręcznik do malowania i kaligrafii"", ""Historię oblężenia Lizbony"" i wspomnianą już ""Ewangelię..."", okaże się, że Saramago przywiązywał bardzo dużą wagę do form i konwencji literackich. Stanowiły dla niego punkt wyjścia, formę początkową, którą następnie poddawał rozmaitym zabiegom, eksperymentując z nią, przekraczając jej granice i zmieniając jej sens. Proces ten odpowiadał próbom przekształcenia świadomości społecznej, która w swej inicjalnej postaci przypominała do złudzenia sformatowany gatunek literacki.
W przemówieniu noblowskim Saramago przypomniał powody, dla których zdecydował się napisać swą najgłośniejszą i budzącą najwięcej kontrowersji powieść, czyli ""Ewangelię według Jezusa Chrystusa"". Nie chodziło mu o to, by odkryć w kanonicznym tekście sprzeczności, które zasługują na wyjawienie. Nie chciał też opowiedzieć fikcyjnej historii Jezusa (podobne pomysły były realizowane już wcześniej, dość wspomnieć ""The Man Who Died"" [""Człowiek, który umarł""] D.H. Lawrence’a czy ""Ostatnie kuszenie Chrystusa"" Nikosa Kazantzakisa). Zależało mu na tym, by rzucić na biblijne ewangelie snop światła, który wydobędzie na pierwszy plan niewidoczne wcześniej elementy opowieści. Miała to być gra w ""widno-ciemno"", której ostateczny cel (radykalna krytyka religijnego porządku myślenia i działania) okazał się nie do przyjęcia dla portugalskiego (i nie tylko portugalskiego) Kościoła.
""Ewangelia..."" ukazała się w 1991 roku, wywołując falę protestów ze strony środowisk kościelnych i konserwatywnych. Rząd portugalski zablokował jej udział w europejskim konkursie literackim (w związku z tą decyzją Saramago postanowił opuścić kraj i zamieszkał na wyspie Lanzarote, gdzie spędził resztę życia). Co tak drażniło krytyków pisarza? W ""Księdze niepokoju"" Fernando Pessoa pozwala jednemu ze swych heteronimów - Bernardowi Soaresowi - zapisać takie oto słowa: ""Urodziłem się w czasach, kiedy większość młodych ludzi straciła wiarę w Boga w ten sam sposób, w jaki ich rodzice ją mieli - nie wiedząc dlaczego"". Otóż Saramago doskonale wiedział, dlaczego utracił wiarę w Boga oraz zaufanie do instytucji Kościoła. Splot polityki i religii, który przez kilkaset lat określał charakter władzy politycznej w Portugalii, odgrywał w tym procesie odchodzenia od wiary decydującą rolę. Ale nie chodziło jedynie o kwestie polityczne. ""Ewangelia według Jezusa Chrystusa"" jest krytyką samych fundamentów chrześcijaństwa, a w szczególności idei koniecznej ofiary oraz grzechu pierworodnego, które dla Saramago były nie do zaakceptowania.
Ukazany przez niego Bóg jest całkowicie obojętny na los ludzkości. Interesuje go jedynie kult, jakim otaczają go wierni. Zupełnie inaczej rysuje się postać Chrystusa, który mimo nadzwyczajnych zdolności, jakie posiada, jest niezwykle ludzki. Buntuje się przeciwko przemocy i cierpieniu, które zalewają świat. W ostatnich słowach powieści, umierając na krzyżu, Jezus prosi ludzi o przebaczenie za czyny Boga. W innej scenie tłumaczy uczonemu w Piśmie, że wina jest jak wilk, który wbija w nas ostre kły i karmi się naszym lękiem. Bezsensownej ofierze Saramago przeciwstawiał bezinteresowność daru i afirmacji, które pozwalają zawiązać zupełnie inną relację ze światem - relację, w której nie tylko ludzie, ale także zwierzęta i drzewa zasługują na szacunek. Kilkakroć wracał w swych tekstach do obrazu z dzieciństwa. Tuż przed śmiercią jego dziadek wyszedł do ogrodu, by pożegnać się z drzewami. Przechodził od jednego do drugiego, czule je obejmując i wypowiadając słowa ostatniego pozdrowienia.
Mimo niezwykle krytycznego stosunku do chrześcijaństwa, powieść Saramago nie jest obrazoburcza (słusznie powiada Bloom, że jedynie bigot albo głupiec może ją w ten sposób odebrać). Ataki, jakie przypuszczono na autora w Portugalii, miały przede wszystkim podtekst polityczny. Ich celem było osłabienie pozycji jednego z najwybitniejszych przedstawicieli europejskiej lewicy.
Nie sądzę, by przychylne pisarzowi teksty, które ukazują się na całym świecie po jego śmierci, oznaczały, że w ciągu ostatnich dwudziestu lat światopogląd europejskich społeczeństw radykalnie się zmienił. Wciąż nie potrafimy kroczyć samodzielnie - bezkrytycznie gapimy się na bezsensowny spektakl władzy. Ci, którzy mają go dość, powinni sięgnąć po powieści José Saramago.
Grzegorz Jankowicz jest redaktorem działu kulturalnego ""Tygodnika Powszechnego"", wiceprezesem Fundacji Korporacja Ha!art, dla której redaguje serie ""Linia krytyczna"" i ""Proza obca"", juror Wrocławskiej Nagrody Poetyckiej SILESIUS.",GRZEGORZ JANKOWICZ,30.06.2010,https://www.tygodnikpowszechny.pl/ewangelia-sprzeciwu-142728
38,GLOSY PO ŚMIERCI JERZEGO TUROWICZA,"Naczelnego żegnali: Luigi Accatoli, Jean Baisnée, Władysław Bartoszewski, ksiądz Andrzej Bardecki, Jan Błoński, Halina Bortnowska, Václav Burian, Erich Busse, premier Jerzy Buzek, brat Charles-Eugene z Taizé, Tadeusz Chrzanowski, Wilhelm Dichter, Andrzej Dobosz, Marek Edelman, kardynał Roger Etchegeray, Joschka Fischer, Stefan Frankiewicz, Pier Francesco Fumagali, Wanda Gawrońska, Konstanty Gebert, Bronisław Geremek, Jerzy Giedroyc, Stanisława Grabska, Jean Halperin i Gerhart M. Riegner, Julia Hartwig, Józefa Hennelowa, Mała Siostra Jeanne, Wojciech Karpiński, Jan Andrzej Kłoczowski OP, Leszek Kołakowski, musa Maciej Konopacki, Jan Kott, kardynał Franz König, Szymon Krajewski, Hanna Krall, Marcin Król, prezydent Aleksander Kwaśniewski, biskup Karl Lehmann, Stanisław Lem, Ewa Lipska, Vincens M. Lissek, kardynał Jean-Marie Lustiger, kardynał Franciszek Macharski, brat Marek z Taizé, Bronisław Mamoń, Tadeusz Mazowiecki, Hans Joachim Meyer, Czesław Miłosz, arcybiskup Henryk Muszyński, Jan Nowak-Jeziorański, Janina Ochojska, Joanna Olczak-Ronikier, Józef Puciłowski OP, biskup Tadeusz Pieronek, Jerzy Pilch, Mieczysław Porębski, Stanisław Rodziński, brat Roger z Taizé, ksiądz Szymon Romańczuk, Tadeusz Różewicz, Rafael F. Scharf, Marek Skwarnicki, Hansjacob Stehle, Stanisław Stomma, Władysław Stróżewski, Gian Franco Svidercoschi, Stefan Swieżawski, Anna Szałapak, biskup Jan Szarek, Andrzej Szczeklik, Jan Józef Szczepański, Ewa Szumańska, Wisława Szymborska, ksiądz Józef Tischner, ksiądz Jan Twardowski, Andrzej Wajda i Krystyna Zachwatowicz, Lech Wałęsa, Szymon Wiesenthal, Stefan Wilkanowicz, Jacek Woźniakowski, Adam Zagajewski, Włodzimierz Zagórski, Tullia Zevi, Maciej Zięba OP, Jacek Żakowski, arcybiskup Józef Życiński","Dyskretny przyjaciel
Zachowuję w pamięci dwa ważne wspomnienia o Jerzym Turowiczu: rozmowę w Rzymie zaraz po wyborze Jana Pawła II i spotkanie w Gdańsku, gdzie razem słuchaliśmy homilii Papieża w pamiętnym dniu 12 czerwca 1987 roku. Były to dwa momenty, w których Jerzy był szczęśliwy z powodu tego, co się stało i tego, co usłyszał. Właśnie jego radość sprawiła, że te momenty tak głęboko się wryły w moją pamięć.
Po wyborze Papieża Turowicz, który właśnie przyjechał do Rzymu, spotkał się z grupą włoskich dziennikarzy. Wiedziałem, kim jest, ale widziałem go wtedy po raz pierwszy. Mówił nam, że nowego Papieża zna od trzydziestu lat, jednak tak wtedy, jak i potem, był bardzo wstrzemięźliwy w ujawnianiu jakichkolwiek poufnych informacji. Nie ukrywał łączącej go z Papieżem przyjaźni, ale też przyjaźni tej nie eksponował. Zwykł z naciskiem powtarzać: ""Ojciec Święty ma bardzo wielu przyjaciół na całym świecie, zwłaszcza w Polsce, nie mówiąc o Krakowie. Ja jestem jednym z nich, ale jest nas bardzo wielu"".
Zawsze był gotów mówić, kim jest ten przyjaciel, który został papieżem. Każde słowo było niejako pełną miłości obroną przed uprzedzeniami, czy - jak to określał ""mitami"" - pokutującymi w zachodniej prasie. Pamiętam, jak mówił o maryjności nowego Papieża, którą niektórzy z nas uznali za przesadną i nadmiernie polską. Mówił: ""Niektórzy nasi biskupi nie są dobrymi teologami i zawsze mówią o Matce Boskiej. Myślicie, że podobnie Papież. Ale nowy papież jest dobrym teologiem i mówi o Matce Bożej idąc za duchem »Lumen Gentium«"".
W czerwcu 1987 zanosiło się na to, że trzecia pielgrzymka Papieża do Polski będzie przez międzynarodową prasę interpretowana niewłaściwie: były to, po podróży w roku 1983, drugie odwiedziny ojczyzny po stanie wojennym, a wśród nas dominowała tendencja do interpretowania ich jako oznaki wymuszonej powściągliwości Papieża, rozumianej jako kapitulacja. Turowicz przybył do Rzymu w przeddzień podróży i odbył konferencję prasową z dziennikarzami. Z całą stanowczością utrzymywał, że Papież kapitulować nie zamierza. Spotkałem potem Jerzego na ulicach Gdańska, po przepięknej homilii Papieża na Zaspie, wygłoszonej do zgromadzonej tam milionowej rzeszy. Powiedział wtedy: ""Nic już nie będzie tak jak dawniej"". Jan Paweł II - po latach bolesnego umiarkowania - znów stwierdził, że robotnicy mają prawo do samorządu, i że to prawo zakłada istnienie niezależnych i autonomicznych związków zawodowych. ""Potrzebowaliśmy tych słów, żeby nie zapanował klimat klęski, i w końcu te słowa zostały wypowiedziane"". I dodał: ""a co, nie miałem racji, kiedy mówiłem do was w Rzymie?"". Potem zwierzył mi się, prosząc, bym tego nie dalej nie rozpowiadał: ""To Papież mnie wezwał, chcąc, żebym o jego nastawieniu powiedział dziennikarzom"".
Luigi Accattoli
Luigi Accattoli - dziennikarz, watykanista, publicysta ""Corriere della sera"", autor książek o pontyfikacie Jana Pawła II
Adieu l’ami!
Polska powie, że straciła właśnie jeden z najcenniejszych głosów swego sumienia; ja powiem po prostu: straciliśmy przyjaciela.
Poznaliśmy go, moja żona i ja, po naszym przyjeździe do Instytutu Francuskiego w Krakowie, w grudniu ’81 i było to spotkanie olśniewające. Nieco onieśmieleni tym, że spotkamy tak wielką osobistość, i to w szacownym wieku, odkryliśmy tymczasem kogoś o takiej ciekawości świata, spontaniczności i entuzjazmie, jakie widuje się u bardzo młodych ludzi. Przykładem jego miłość do filmu: na projekcje najnowszych filmów francuskich chodził równie systematycznie i z równym zapałem jak do kabaretu Piotra Skrzyneckiego. Później, kiedy mieszkaliśmy w Rzymie, po przyjeździe pytał zawsze, co należy obejrzeć w kinie, i między dwiema sesjami poważnego watykańskiego kongresu biegł na najbardziej nowatorskie i niekonwencjonalne filmy... Tak, był dla nas uosobieniem młodości. Był też wcieleniem humanizmu; ""nic, co ludzkie, nie było mu obce"".
Był wcieleniem mądrości, ale mądrości pełnej uśmiechu i pobłażania dla szaleństwa innych. Był wcieleniem dobroci, ale umiał być nieugięty wobec tych, którzy zagrażali przyszłości jego ojczyzny. Był wcieleniem tolerancji, a zarazem wiary, ale fakt, że my jego wiary nie podzielaliśmy, nie rzucił nigdy najmniejszego cienia na naszą przyjaźń; był uosobieniem kultury, ale bez krzty pedantyzmu: pozwolił, by książki zawładnęły jego mieszkaniem, ale nie dał im władzy nad tym, co mówił.
Każdy inny redaktor naczelny takiego pisma jak ""Tygodnik"" miałby powody do uzasadnionej dumy, ale on był również uosobieniem skromności; jeśli był zadowolony ze swego dzieła, to tak jak rzemieślnik z rzetelnie wykonanej pracy, jaką los przed nim postawił. Wydawać się mogło, że tylko on nie wiedział, że jest ""wielkim człowiekiem"", spontanicznie realizując ambicję Sartre’a bycia ""człowiekiem całkowitym, stworzonym ze wszystkich ludzi, wartym ich wszystkich - i którego wart jest pierwszy lepszy"".
Był wcieleniem miłości, przede wszystkim miłości małżeńskiej, zawsze bliski Anny, nawet kiedy podróże ich rozdzielały. Wyobrażam sobie, że jeśli obawiał się śmierci, to dlatego, że bał się, by swojej żonie nie sprawić jedynego bólu, jakiego jej nie mógł oszczędzić: bólu osamotnienia. Kiedy spotkaliśmy się na Wielkanoc ubiegłego roku, w naszej radości po raz pierwszy zabrzmiał poważniejszy ton, tak jakbyśmy przeczuwali, że po raz ostatni widzimy ich, Annę i Jerzego, razem.
Jean Baisnée
Dyrektor Instytutu Francuskiego w Krakowie w latach 1981-1985
Stanowcza łagodność
Jerzy Turowicz cieszył się w redakcji niekwestionowanym autorytetem już wtedy, kiedy w 1951 roku przyszedłem do niej jako praktykant. ""Tygodnik Powszechny"" posiadał już wówczas ogromne znaczenie w Polsce. Oczywiście w dużej mierze dzięki jego Redaktorowi Naczelnemu.
Wydaje się to nieprawdopodobne, ale w ciągu mojej czterdziestoletniej pracy w redakcji (byłem redaktorem działu religijnego i asystentem kościelnym), nie miałem z Jerzym ani jednego spięcia. Posiadał on niezwykły charyzmat kierowania zespołem. Nie lubił rządzić. Właściwie można było mu zarzucić, że za mało jest ""szefem"". Słuchał, co mają do powiedzenia inni, radził, sugerował, jeśli coś krytykował, to w taki sposób, że trudno było się na niego obrazić. Nigdy nie okazywał zdenerwowania, czasem - zirytowany - jedynie lekko podnosił głos.
Niekiedy miał pretensje do adiustacji tekstów. W kwestii czystości polszczyzny był bardzo wymagający. Miał ogromną słabość do najnowszej sztuki i poezji. Wiem, że w tej dziedzinie dochodziło czasem do konfliktów z księciem kardynałem Sapiehą. Sapieha nie lubił i chyba nie rozumiał sztuki nowoczesnej. Czasem wzywał ks. Piwowarczyka i mówił: ""Co wy za jakieś bohomazy zamieszczacie!"". Ale Turowicz był nieugięty. Za czasów kard. Karola Wojtyły nie było już z tym problemów. Dzięki stanowczości Turowicza ""Tygodnik"" uchodził za koryfeusza nowoczesnej poezji i sztuki.
Po Soborze zaczął się trudny okres dla Kościoła. Turowicz napisał wtedy głośny artykuł ""Kryzys Kościoła"". Ten tytuł zirytował Prymasa Wyszyńskiego. Jego zdaniem, można jedynie było mówić o kryzysie ""w Kościele"". Turowicz przyznał, że tytuł rzeczywiście nie był trafny. Z Prymasem jednak zawsze pozostawał w dobrych stosunkach. Znali się przecież jeszcze przed wojną z ""Odrodzenia"".
W sprawach teologicznych dawał mi całkowicie wolną rękę. Jeżeli miałem wątpliwości, nigdy ich nie kwestionował. Sugerował jedynie poprawki stylistyczne. Ostateczną decyzję jednak zawsze ja podejmowałem. Wiele razy sam się go radziłem. Praktycznie każdy mój artykuł o Soborze dawałem do przeczytania Jerzemu. Jego uwagi, nie tylko stylistyczne, były dla mnie niezwykle cenne.
W dziedzinie tematyki kościelnej Jerzy podejmował decyzje jedynie co do losu tekstów, które mogłyby być wykorzystane przez władze do walki z Kościołem. Tak było np. ze świetnie napisanym artykułem Jasia Szczepańskiego ""Między buntem a letargiem"", dotyczącym stosunku Kościoła do tzw. kwestii społecznej; Szczepański uważał iż Leon XIII z encykliką ""Rerum novarum"" spóźnił się w stosunku do ""Manifestu Komunistycznego"" aż o 40 lat. Tekst ten czytali także Stomma i Gołubiew. Razem z Turowiczem uważali, że może zostać odczytany jako krytyka Stolicy Apostolskiej. Zastanawiano się, czy rozwiązaniem nie byłoby zamieszczenie polemiki. Powiedziałem wówczas, że z artykułem tym nie można polemizować, gdyż byłaby to polemika z prawdą. Ostatecznie, ze względu na trudną ówcześnie sytuację Kościoła polskiego, artykuł się nie ukazał (szerzej pisałem o tym w wydanej przez Znak książce ""Zawsze jest inaczej"").
Kłopotliwy dla Kościoła temat poruszał także mój artykuł ""Milczenie Piusa XII"". Uważałem, iż obowiązkiem Papieża jako sumienia świata było zabrać głos w czasie II wojny światowej w sprawie obozów koncentracyjnych i zagłady Żydów, bez względu na konsekwencje. Wszyscy zdawaliśmy sobie sprawę, że tekst ten jest w pewnym sensie samobójczy. Turowicz jednak nie sprzeciwiał się, a nawet miałem wrażenie, że jest zadowolony.
Autorytet miał tak duży, że nawet wielkie redakcyjne indywidualności liczyły się z jego zdaniem. Kiedy zaczęła się ukazywać ""Poczta ojca Malachiasza"", zdarzało się, że pewne sprawy kwestionowałem. Tadeusz Żychiewicz był wyśmienitym publicystą, ale czasem go ponosił temperament. Kiedy usiłowałem mu zwracać uwagę, wściekał się, zabierał tekst i wychodził z redakcji. Wtedy nie miałem innego wyjścia, jak prosić o pomoc Jerzego. Na następny dzień siadaliśmy już we trójkę i Turowicz przekonywał: ""Jesteś świetnym pisarzem, ale tak pisać nie można"". I Żychiewicz ustępował.
Podobnie było z felietonami Kisiela. Ponieważ była to publicystyka polityczna, ja ich nie czytałem, ale czasem Jerzy  mi je pokazywał. Kiedyś powiedział: ""Co ten Kisiel tutaj powypisywał o diabłach? Zobacz"". Odpowiedziałem, że to taka konwencja, a przecież wszyscy są przyzwyczajeni do oryginalnego stylu Kisiela. Ale często z nim rozmawiał i nawet niepokorny Kisiel ustępował. Nigdy jednak nie było autorytarnych decyzji. Zawsze rozmowy były przyjacielskie, w duchu wzajemnego zaufania. Zresztą w redakcji niezmiennie panował bałagan, nie było dyscypliny. Na Wiślną przychodziliśmy właściwie na pogaduszki, pracowało się zaś w domu.
W związku z Soborem czułem z Jerzym szczególną wspólnotę zainteresowań. Już wcześniej zajmowaliśmy się wspólnie problemami ekumenicznymi. W czasach Soboru nasza współpraca jeszcze się zacieśniła. Ponieważ podobnie jak Jerzy byłem entuzjastą odnowy soborowej, bardzo sobie tę wspólnotę ceniłem. Był bardziej ostrożny ode mnie, ale tylko dlatego, iż nie przyznałem mu się, że dzięki ówczesnemu biskupowi Rubinowi znam soborowe praschematy i wiem, o czym będzie się dyskutować na Soborze. Pytał, czy w poruszaniu pewnych zagadnień nie idziemy za daleko. Odpowiadałem, że na moje wyczucie nie. ""Jeżeli ty uważasz, że nie, to ryzykujmy"" - godził się.
Do naszej ""prosoborowej grupy"" należeli jeszcze Jacek Woźniakowski i Stefan Wilkanowicz oraz inni redaktorzy miesięcznika ""Znak"". Głównymi soborowymi przeciwnikami byli zaś Kisiel i Żychiewicz. Uważali oni, że Sobór jest szkodliwy dla Kościoła, a my powariowaliśmy na jego punkcie. Nie przejmowaliśmy się tym zupełnie.
Jerzy Turowicz miał ogromne poczucie humoru. Pamiętam wiele napiętych sytuacji, które bezbłędnie rozładowywał jakimś żartem. Kiedyś, gdy z jakichś powodów ogarniało nas przygnębienie, Jerzy niespodziewanie opowiedział kawał. Do rabina przychodzi Żyd i mówi: ""Rebe, my już tego dłużej nie wytrzymamy"". A rabin na to: ""Mosiek, nie daj Boże, żeby to trwało tak długo, jak długo my to możemy wytrzymać"".
Ale pamiętam też doskonale sytuację, w której nie było nam do śmiechu. W 1965 roku polscy biskupi ogłosili słynny list do biskupów niemieckich kończący się słowami ""przebaczamy i prosimy o przebaczenie"". Rozpętała się niesłychana nagonka władz komunistycznych na hierarchię. Zwołano posiedzenie Frontu Jedności Narodu, na które imiennie zaproszony został także Jerzy Turowicz. Wówczas u Krzysztofa Kozłowskiego odbyła się dramatyczna narada, na którą z Warszawy przyjechali Stomma, Kisiel i Bartoszewski. Kisiel, który zawsze tak lubił błaznować, wygłosił śmiertelnie poważne przemówienie, że żaden kompromis z władzą nie jest w tej sprawie możliwy. Wszyscy byliśmy tego zdania. O wpół do drugiej w nocy Turowicz krótko podsumował: ""Wiem trzy rzeczy: muszę pojechać do Warszawy; muszę wygłosić przemówienie; muszę bronić listu Episkopatu. Wolałbym dostać zawału i nie jechać do Warszawy"". Zdawaliśmy sobie sprawę, że po wystąpieniu Turowicza ""Tygodnik"" może być powtórnie zamknięty, tym razem definitywnie. Na szczęście tak się nie stało.
Jestem głęboko przekonany, że nic nigdy tak nie zraniło i nie skrzywdziło Jerzego Turowicza, jak opublikowane pośmiertnie na początku 1997 roku ""Dzienniki"" Kisiela. Niektórzy zaczęli wykorzystywać je przeciwko Jerzemu. W 9. numerze ""Tygodnika Solidarność"" ukazał się obszerny artykuł, który, obficie cytując ""Dzienniki"", oskarżył środowisko ""Tygodnika Powszechnego"", a zwłaszcza Turowicza, o ""wewnętrzne zakłamanie"" i kolaborację z władzami komunistycznymi. Ponieważ zbliżała się papieska wizyta w Polsce, postanowiłem poinformować Jana Pawła II o całej sprawie. Do listu dołączyłem artykuł z ""Tygodnika Solidarność"" oraz tekst Stanisława Rodzińskiego (wydrukowany w ""TP"" nr 11/97), który bronił Turowicza.
Na mój list otrzymałem odpowiedź z datą 10 kwietnia. Papież poinformował mnie, że dzwonił do Jerzego i że chce się z nim spotkać podczas swego pobytu w Polsce, co się też później stało. Przyznał także, iż ze względu na ujawnienie ""Dzienników"" Kisiela szczególnie ważny jest artykuł Rodzińskiego, ""który usiłuje podjąć całe zagadnienie i prawidłowo je ustawić"".
Kilka zdań z tego listu, otwarcie biorących w obronę Turowicza i ""Tygodnik Powszechny"", zdecydowałem się zacytować w rozmowie z Anną Kluz-Łoś z Radia Kraków, która ukazała się w ""Gazecie Wyborczej"" (z 17-18 maja). Papież napisał: ""Publikacja »Dzienników« jest przykrym zaskoczeniem. W szczególności jest wielką krzywdą wyrządzoną Jerzemu Turowiczowi, ale nie tylko jemu. Wszyscy - przynajmniej ludzie mojego pokolenia - pamiętają, jak opatrznościowa była inicjatywa księdza kardynała Sapiehy, który powołał ten organ zaraz po zakończeniu drugiej wojny światowej. Ufam, że wielu ludzi, nawet po publikacji »Dzienników« Kisiela zachowa właściwą ocenę 50-letniego dorobku »Tygodnika«"".
Tekst z ""Gazety Wyborczej"" wysłałem Papieżowi. W odpowiedzi (z 27 maja) Jan Paweł II napisał mi: ""Dobrze, że zabrałeś głos w obronie skrzywdzonych Przyjaciół"". Wiem, że Jerzemu sprawiło to ogromną satysfakcję.
Ks. Andrzej Bardecki
Żyjący pośród nas
Byłem, od pierwszego numeru w marcu 1945 r., jak zresztą większość ludzi w środowisku, w jakim się obracałem, czytelnikiem ""Tygodnika Powszechnego"", ale nie podjąłem żadnych prób współpracy z nim, zajęty wtedy w pełni pracą w dzienniku PSL Mikołajczyka ""Gazeta Ludowa"" i w samym PSL w Warszawie. Sądziłem zresztą, że służę wspólnej sprawie. W drugiej połowie lat 40. i pierwszej połowie lat 50. byłem przeważnie więziony. W ówczesnych warunkach gazety i czasopisma do więźniów politycznych nie docierały, co najwyżej - od 1953 r. - ""Trybuna Ludu"" lub ""Słowo Powszechne"" PAX-u. Przybywali jednak nowi ludzie, ""Tygodnik Powszechny"" bywał im dobrze znany.
W dramatycznych - dla Kościoła w Polsce i dla Jerzego Turowicza - miesiącach 1953 roku miałem w więzieniu mokotowskim ograniczone pole obserwacji. I tam jednak doszły do nas wiadomości o likwidacji ""Tygodnika"". Nie mogę powiedzieć, aby mnie to szczególnie zdziwiło lub poruszyło. Na tle codzienności, w jakiej żyłem, wydawało mi się to całkiem oczywiste. Wielu z nas w więzieniu - świeckich i księży - uważało raczej za fenomen, że ""TP"" istniał aż do wiosny 1953 ciągle jeszcze...
Wkrótce po wznowieniu ""Tygodnika"", gdzieś w pierwszych tygodniach 1957 r., odwiedziłem redakcję przy ul. Wiślnej. Przyznaję, że czułem się zaszczycony możliwością poznania osobiście ludzi, którzy sprostali w taki sposób próbie, jak Jerzy Turowicz i jego redakcja przez te lata i po śmierci Stalina, publicznie - jedyni w Polsce, a może nawet w kilku krajach tzw. obozu socjalistycznego. Sądzę, że potrafiłem to szczególnie docenić po doświadczeniach i obserwacjach więziennych kilku poprzednich lat. Czułem się usatysfakcjonowany i prawie dumny, gdy Jerzy Turowicz życzliwie zareagował na moją ofertę współpracy. Zaczęła się ona w początku sierpnia 1957 r. bardzo obszernym artykułem o powstaniu warszawskim, tekstem na pograniczu cenzuralności, nawet w owych względnie liberalnych miesiącach, i trwa odtąd w różnych formach przez lat kilkadziesiąt. Nie zapomnę, co mam Jerzemu Turowiczowi do zawdzięczenia w pierwszym okresie tej współpracy: dyskretną, lecz stanowczą solidarność zawsze, gdy spotykałem się z rzeczywistymi trudnościami ze strony aparatu władzy, ofertę (którą z wdzięcznością przyjąłem) stałej pracy w ""Tygodniku"" i reprezentowania go w Warszawie, gdy w końcu 1960 r. usunięto mnie w trybie nagłym z redakcji tygodnika ""Stolica"". Faktyczną tego przyczyną była moja równoczesna, jawna współpraca z ""Tygodnikiem"", publicznie wiadoma akceptacja dla linii redakcji ""TP"", a także chęć, czy nawet konieczność, pozbycia się z ""rządowego"" bądź co bądź tygodnika RSW ""Prasy"" dziennikarza, który nie rokował szans na promoczarowską reorientację tego wówczas głównie historyczno-architektonicznego pisma.
Rozumowi, cierpliwości, a nawet wielkoduszności Jerzego zawdzięczam możność publikacji w ""Tygodniku"" kilkudziesięciu artykułów dotyczących historii walki o niepodległość Polski w latach II wojny światowej, które nie mogły się wtedy ukazać w tej wersji nigdzie indziej, albo jeśli nawet, to za cenę nieznośnego kompromisu - ogłaszania obok zakłamanych homagiów ku czci AL i PPR. Nie miejsce tu i czas na obszerniejsze wspomnienia o mojej współpracy z ""Tygodnikiem"", choć myślenie o Jerzym nasuwa wiele skojarzeń i szczegółów, niekiedy barwnych. Ale muszę przynajmniej przypomnieć tu fundamentalne znaczenie społeczne ankiety, którą dzięki niemu ogłosić mogłem wiosną 1963 r. w ""Tygodniku"" - na temat współdziałania Polaków z Żydami w czasie okupacji niemieckiej w Polsce pod hasłem zaczerpniętym z wiersza Antoniego Słonimskiego ""Ten jest z ojczyzny mojej"". Owocem tej ankiety, na kilka lat przed poruszającymi i zastraszającymi wydarzeniami lat 1967-68, było kilkadziesiąt wypowiedzi Polaków-chrześcijan i Żydów ogłoszonych w ""Tygodniku"" i gruby tom dokumentacji wydanej potem dwukrotnie przez Społeczny Instytut Wydawniczy Znak.
Redakcja ""Tygodnika"" stała się dla mnie, w dużej mierze dzięki Turowiczowi osobiście, choć nie tylko dzięki Niemu, małą ojczyzną. Wyznaję, że najgłębiej trafiała mi do przekonania konsekwentna postawa Jerzego i ""TP"" wobec spraw i ludzi. Ta wyrażająca się w kategorycznej zasadzie: nie kłamać. Jeśli ze względów cenzuralnych nie wolno powiedzieć prawdy, milczeć milczeniem, które krzyczy i wskazywać różnymi dostępnymi metodami drogę do prawdy, ułatwiać czytelnikom jej odnalezienie. Ujmowała mnie w Jerzym zasada dialogu z ludźmi, z grupami ludzi, tolerancji dla poszukującego człowieka, dyskretnej, ale konsekwentnej solidarności z prześladowanymi czy uciskanymi.
Przyjąłem za swoją zasadę środowiska wyrażoną kiedyś, w 1970 r., słowami Jerzego, że korzeniem światopoglądu katolickiego, chrześcijańskiego jest wiara w Boga, w Chrystusa, w prawdę objawioną. Ale owa prawda ""nie jest tylko prawdą o Bogu i o stosunku człowieka do Boga, czyli religii. Jest także prawdą o człowieku, jego miejscu w świecie i w historii, o stosunku człowieka do drugiego człowieka, jest więc prawdą o sensie egzystencji ludzkiej i sensie historii. Pogłębienie tej prawdy pomaga ustalić obiektywną hierarchię wartości, potrzebną do budowania światopoglądu, który ułatwiłby człowiekowi żyć po ludzku, żyć w sposób odpowiadający godności człowieka"".
Gdy po 13 grudnia 1981 r. ""Tygodnik"" już po raz drugi w swej historii przestał się ukazywać, podobnie zresztą jak i wiele innych czasopism, to owo zasuspendowanie trwało wyjątkowo długo, bo aż do końca maja 1982 r. Jeszcze raz ludzie Turowicza zamanifestowali wierność sobie: odmówili akceptacji w jakiejkolwiek formie haniebnego wprowadzenia stanu wojennego w Polsce.
Po czterech i pół miesiącach internowania w Jaworzu koło Drawska, gdzie zresztą dotarł w Jerzego i redakcji imieniu i dostał się do mnie pod przemyślnym pretekstem Krzysztof Kozłowski, odzyskałem swobodę ruchów, zanim jeszcze redakcja odzyskała możność wydawania ""Tygodnika"". Uważam do dziś za zupełnie szczególny zaszczyt, że w pierwszym po wznowieniu jego numerze uznano za stosowne napisać w ujmujący sposób o mało ważnym przecież w skali ogólnej jubileuszu moich sześćdziesiątych urodzin. A gdy w lecie 1982 r. zaproponowano mi wejście w skład zespołu ""Tygodnika"" firmującego pismo z uwidocznieniem mego nazwiska w ""stopce"", było to dla mnie wyróżnienie tyleż zaskakujące, co bardzo konsekwentnie zobowiązujące. Wyznaję, że czyniłem w ciągu następnych dziesięciu lat, co w mojej mocy, by temu zobowiązaniu wobec Jerzego Turowicza sprostać i aby być możliwie jak najbardziej jednym z tych, którzy Go nie zawiodą.
I na koniec jeszcze jedno. Dobry los dał mi w lecie 1942 r. poznać ks. Jana Zieję - Ojca Jana, jak mówiliśmy wtedy wszyscy - stykać się z Nim, względnie regularnie, w Warszawie, aż do wybuchu powstania. W krótkim szkicu Jerzego ""Kim jest dla nas Ojciec Jan"" otwierającym książkę ks. Jana Zieji ""Życie ewangelią"", wydaną w 1991 roku w Paryżu, Turowicz powiedział: ""Czym jest Kościół, czym jest chrześcijaństwo, czym jest wiara, poznajemy patrząc na ludzi, którzy tę wiarę wyznawali, którzy wedle tej wiary żyli, którzy tej wierze dawali świadectwo; patrząc na świętych i męczenników, na apostołów i proroków, na biskupów zarządzających sprawami Kościoła, wreszcie na ludzi - powiedzmy - zwykłych, bo całym życiem dawali świadectwo wierze. Widzimy tych ludzi w przeszłości, w historii Kościoła, w świecie czy też w naszym własnym kraju, spotykamy ich - jeśli mamy szczęście - żyjących pośród nas"".
Uważam Jerzego Turowicza za jednego z najskromniejszych ludzi, jakich dane mi było poznać w życiu. Miałem wielkie szczęście, że spotkałem takiego człowieka ""żyjącego pośród nas"" i dającego świadectwo Prawdzie i że cieszyłem się Jego ciepłą życzliwością. Nie ja jeden tak myślę i czuję. Byłem i jestem wdzięczny Opatrzności, że istniejesz i że jesteś, jaki jesteś.
Dzieło Twego życia weszło już do kultury polskiej, ufam, że i do historii Kościoła w Polsce. Ale pośrednio, w konsekwencjach, nie jest jeszcze zamknięte. Jesteś nam nadal nie mniej potrzebny niż przed laty. Nadal zadawać będziemy sobie pytanie: A co by powiedział, co by o tym sądził, co by zrobił Jerzy Turowicz?...
Władysław Bartoszewski
Reduta Ordona
Jerzego Turowicza pokazał mi licealny kolega, Turowiczowe pismo prenumerował ojciec: wcześnie więc zrozumiałem, że nie jest to gazeta jak inne, zaś jej redaktor nie ma nic wspólnego ze zwykłymi gryzipiórkami. Ale prędko także zrozumiałem, że jej polityczny status jest w Polsce wyjątkowy i na pewno długo nie potrwa. Na redakcję patrzyłem więc trochę jak na redutę Ordona, podziwiając odwagę, nie pchając się jednak pod kule. Kiedy poznałem Jerzego, patrzyłem na redakcyjną gromadkę jak na herosów i właściwie tak to odczuwam do dzisiaj: ""Tygodnik jeden mocy twej urąga..."" Ale Jerzy żachnąłby się na takie żarty czy porównania. Jednak to właśnie w tych latach, w świadectwie sprzeciwu ugruntowało się szczególne miejsce i pisma, i jego Redaktora. Szczególne w moim przynajmniej odczuciu.
Potem pismo zezwyklało, ale nie całkiem, to heroiczne znamię naznaczyło i pismo, i Redaktora, skądinąd najłagodniejszego z ludzi. Ta łagodność szła dziwnie w parze z niezłomnością z jednej strony, otwarciem i życzliwością z drugiej: Turowicz był i odruchowo ekumeniczny, i spontanicznie życzliwy, byle dostrzegał w partnerze dobrą wolę. Skąd ta zdolność jednania sobie ludzi, skąd zdolność rozumienia, przyswajania sobie nowości? Może się to wyda niejednemu przesadne, ale myślę, że prócz cnót chrześcijańskich jakąś rolę grała ogromna wrażliwość literacka czy szerzej - kulturalna Jerzego. Mnóstwo czytał, wchłaniał dziesiątki i setki książek z rozmaitych dziedzin, ale także czy zwłaszcza literackich sensu stricto. W dziedzinie humanistycznej kultury był absolutnie kompetentny, zdumiewałem się nieraz, że znajduje czas na wystawy, koncerty... to był dla Jerzego chleb codzienny, nie wyobrażał sobie życia nie wspartego sztuką. Ale podkreślał także, że jest tylko amatorem i rzeczywiście, całą swą - bardzo znaczną - humanistyczną wiedzę traktował jako otium, niepróżnujące próżnowanie: nie udawał wszechznawcy, przeciwnie, podkreślał swoje amatorstwo. Co też przysłużyło się pismu, które unikało - i będzie daj Boże unikać - mędrkowania i pedanterii... Humanistyczna kultura nie wiązała się z zawodem, była jakby naturalnym środowiskiem codziennego istnienia. Co sprawiało, że przenikała całe jego myślenie i zachowanie.
Wykluczała także wszelką przesadę, nadmierność, co dopiero fanatyzm... Nie znaczy to, że łatwo ustępował, przeciwnie; miał nadzwyczajne poczucie proporcji i hierarchii spraw, zwłaszcza spornych: suaviter in modo, fortiter in re. Ani zgodny nadmiernie ani fanatyczny: można to chyba dostrzec i w sprawach religijnych, i politycznych: bardzo cierpliwy, szanujący ludzkie różnice, ale też bezwzględnie i jakby odruchowo wierny imponderabiliom, co mogło wprowadzić w błąd przyzwyczajonych do posłuszeństwa wielmoży...
Jerzy Turowicz? Toż to po prostu - prawość wcielona.
Jan Błoński
Uwaga i pamięć
Gdy umierają rodzice - najgłębszym chyba doznaniem jest, że nikt już nas nie będzie pamiętać tak, jak oni; takimi, jakimi byliśmy w ich oczach. Simone Weil wiedziała: miłość jest uwagą i pamięcią.
Myślę, że wielu ludzi tak się czuło pamiętanymi przez Jerzego, i to było, jest i będzie nam zawsze potrzebne. To nie wszystko: przecież nie tylko poszczególne osoby, ale po prostu świat, Kościół, a przede wszystkim Polska miała w Jerzym  zapewnioną dobrą pamięć - dokładną, rozumną, szeroką, tolerancyjną, przebaczającą.
Mam naiwną nadzieję, że tam, gdzie teraz jest, Jerzy będzie mógł wpływać na Pana Boga, by nas też widział takimi, jakimi byliśmy w jego pamięci. Mniej naiwne jest przekonanie, że postawa życiowa Jerzego była autentycznym braniem za wzór Ojca, który sprawia, że deszcz i słońce są dla nas wszystkich.
Trudno coś dodać do wspomnień tylu osób. Może więc te dwa wspomnienia, w szczególny sposób moje.
Najdawniejsze: przyjazd ekipy ""Tygodnika"" do Instytutu Katolickiego w Trzebnicy, gdzieś we wczesnych latach pięćdziesiątych.
Instytut ów kształcił przyszłe katechetki dla dolnośląskich i mazurskich parafii. Kierownictwo wywodziło się z Wileńszczyzny i Gołubiew był tam czczony od zawsze. Z Gołubiewem przyjechał Turowicz. Na ich intencję uczyłyśmy się parzyć prawdziwą kawę (picie jej uchodziło w Instytucie za ekstrawagancję). Ilości niebezpiecznego napoju pochłaniane przez redaktorów wzbudziły nasze przerażenie. Zapamiętałam też, że Jerzy przeprowadził dla nas, katechetek zajęcia, które dziś nazwano by warsztatami dziennikarskimi. Z jaką życzliwą powagą omawiał nasze niedowarzone wypociny!
Mój własny wniosek - do dziś aktualny - był taki: być redaktorem gazety to czynność jakby święta - powołanie do uczciwego informowania jest do naszego katechetycznego podobne.
Drugie wspomnienie: patrzę na fotografię - Jan Paweł II w przededniu swej papieskiej inauguracji, w tłumie ludzi mediów, wśród których i my jesteśmy. Na pierwszym planie Jerzy - bo przed nim się ten tłum rozstąpił. Ręce Jerzego, które przed chwilą Papież uściskał. Papież jeszcze taki młody, Jerzy już całkiem siwy. Nasza radość. Tyle tej radości do pamiętania.
Halina Bortnowska
Moje nieskromne szczęście
Dziwaczne działanie ówczesnej komunistycznej biurokracji spowodowało, że w okresie po pierwszej ""Solidarności"", kiedy na granicy zabierano nawet ""Trybunę Ludu"", można było w Czechosłowacji zaprenumerować ""Tygodnik Powszechny"". Dzięki temu poczta regularnie przynosiła mi do domu teksty, jakie w moim kraju mogły się wtedy ukazać tylko w drugim obiegu.
W latach 80. znałem więc mądre teksty Jerzego Turowicza i podziwiałem stanowczość linii jego ""Tygodnika"". Dzięki takim jak on zakochałem się w Polsce. Jerzy Turowicz potwierdzał znany paradoks: wielcy ludzie, czasem oskarżani niesprawiedliwie przez niektórych własnych rodaków o szkalowanie swego kraju i narodu, powodują, że ten naród jest przez innych podziwiany i kochany. W historii mojego narodu to przypadek zarówno Tomáša Masaryka, jak i Václava Havla...
Dopiero na początku lat 90. odwiedziłem redakcję ulubionego pisma. Nie miałem wątpliwości, że Jerzy Turowicz jest moralnym autorytetem i świetnym dziennikarzem. Przyznaję jednak, że byłem ciekawy, na ile - w wielu lat 80 - jest Szefem raczej honorowym, w jakim stopniu uczestniczy jeszcze w codziennej pracy redakcji. To, co zobaczyłem i usłyszałem, było niezwykłe. Z jednej strony widziałem, jaką swobodę zostawia Turowicz swoim współpracownikom. A z drugiej? Dzięki wielkoduszności redakcji zostałem wkrótce - człowiek kompletnie nieznany - zaproszony na cotygodniową naradę. Jeśli Szef łagodnie, cichym głosem powiedział: ""Nie, tego nie drukujemy"", natychmiast urywała się najbardziej nawet gorąca dyskusja o losach tekstu. Zazdrościłem krakowskim kolegom. Już nie chodziło tylko o to, że na co dzień spotykają w pracy wzór moralny i legendę dziennikarstwa. Coraz bardziej im zazdrościłem Jerzego Turowicza właśnie jako Szefa.
A później... Czasem napisałem coś dla ""Tygodnika"". Nie ukrywam, drukowanie na tych łamach napawało mnie dumą. I niemal od razu przyszła mi do głowy nieskromna myśl: ""Więc Jerzy Turowicz jest teraz poniekąd też twoim Szefem..."" Byłem bardzo szczęśliwy.
Václav Burian
Václav Burian - poeta, dziennikarz i polonista; pracownik uniwersytetu w Ołomuńcu, tłumacz m.in. ""Traktatów"" Miłosza.
Znaki pokuty
Jerzy Turowicz należy do wielkich osobowości tego stulecia, a jedną z Jego zasług jest to, co On i środowisko ""Tygodnika Powszechnego"" uczynili dla pojednania polsko-niemieckiego.
Rozpoczęta przez Niemcy wojna kosztowała życie miliony; innym milionom odebrała zdrowie albo ich ""małą ojczyznę"". Dla narodów Europy środkowej jej skutkiem było także pół wieku sowieckiej dominacji. Trzeba było naprawdę wielkiej odwagi, aby po takich doświadczeniach wyciągnąć rękę do pojednania z Niemcami. Jerzy Turowicz uczynił to.
W latach 50. działacz ewangelicki Lothar Kreyssig wezwał młodzież niemiecką, aby jeździła do krajów zniszczonych przez Niemców, i aby pomagała w budowie szkół, szpitali, kościołów, będąc żywym znakiem woli pojednania. W ten sposób powstała ""Akcja Znaków Pokuty"". Pierwsze grupy młodych ludzi, które przybywały do Polski z NRD, znalazły wsparcie w środowisku ""Tygodnika Powszechnego"", ""Znaku"" i Klubów Inteligencji Katolickiej - wśród takich właśnie ludzi jak Jerzy Turowicz, Anna Morawska, Mieczysław Pszon, Stanisław Stomma i wielu innych.
W tamtych latach wojenne rany były jeszcze świeże. Sam spotykałem wówczas wielu Polaków, którzy przyrzekli sobie, że nigdy więcej nie wypowiedzą ani słowa po niemiecku, że nigdy nie podadzą Niemcowi ręki. Oprócz tego propaganda komunistyczna próbowała podtrzymywać strach i nienawiść wobec Niemiec, i wykorzystywać te uczucia do swoich celów. Tymczasem Jerzy Turowicz uważał, że wiara chrześcijańska wymaga od nas wszystkich zaangażowania na rzecz pokoju, sprawiedliwości i pojednania. Widział, że takiego świata nie da się zbudować siłą; że jedyną drogą jest tutaj demontowanie wzajemnych stereotypów - a także poznanie lęków i nadziei sąsiadów. To, że dzisiaj znajdujemy w Polsce tak wiele otwartych drzwi i mamy tam wielu przyjaciół, zawdzięczamy takim ludziom jak Jerzy Turowicz.
Erich Busse
Erich Busse - pastor ewangelicki, działał w Akcji Znaków Pokuty oraz w opozycji demokratycznej w NRD.
***
Z wielkim żalem przyjąłem wiadomość o śmierci założyciela i Redaktora Naczelnego ""TP"". Jerzy Turowicz przez całe swoje życie dawał świadectwo autentycznego przeżywania prawdy Ewangelii i głębokiego patriotyzmu. Przez wiele dziesięcioleci kierowane przez niego pismo było tym dla ludzi poszukujących prawdy, czym kromka chleba dla głodnego. Był jednym z tak niewielu współczesnych rzeczywistych autorytetów intelektualnych i moralnych.
Umarł, by narodzić się dla nieba. Pozostaje wierzyć, że tu na ziemi, jego zdrowy rozsądek, odwaga, zdecydowanie łączone z życzliwością wobec ludzi, głębokie zainteresowanie sprawami Kościoła katolickiego i poparcie udzielane dialogowi ekumenicznemu oraz polsko-żydowskiemu pozostaną wzorem dla pokolenia następców wielkiego Polaka i chrześcijanina.
Non omnis morietur.
Jerzy Buzek
Premier rządu RP
***
Znaleźliśmy świadectwo, które Jerzy napisał kiedyś o Taizé. Ten tekst nabiera dzisiaj pełnego znaczenia. Oto jego słowa: ""Zaprzyjaźniłem się z Bratem Rogerem podczas Soboru i widziałem się z nim wielokrotnie w Krakowie, gdzie spotykał również przyszłego papieża Jana Pawła II. Między nim a Polską istnieje więź prawie uczuciowa. To co cenię w Taizé, to jego całkowita otwartość...""
Z serdecznościami
Brat Charles-Eugene z Taizé
Redaktor niezłomny
Czy to czas taki zły, czy też wszedłem już w sferę wspomnień, kiedy wokół nas staje się coraz puściej i kiedy pośród wzbierających tłumów stajemy coraz bardziej samotni? Odszedł Jerzy niby spodziewanie, ale zarazem niespodziewanie i mam gorzkie poczucie zaniedbania, że nie pożegnałem się z nim, że nie powiedziałem mu tego najprostszego ""dziękuję"", które nam Polakom - tak trudno przechodzi przez gardło. Ale przecież nigdy nie wiadomo, kiedy powinno nastąpić ostatnie pożegnanie i zarazem ostatnie podziękowanie. Więc pozostaje tylko ta, jakże smutna i jakże wspaniała świadomość, że udało mi się poznać, a nawet zaprzyjaźnić z jednym z największych redaktorów mej ojczyzny. Że to on dał mi możliwość debiutu i że mnie przez tak wiele lat zechciał gościć w swoim piśmie, co jest zaszczytem ogromnym, pismo to bowiem w sposób budzący najgłębszy szacunek towarzyszyło dziejom tego kraju, tak płaskiego w sensie geograficznym i etycznym, a zarazem tak wzniosłego i pięknego.
Nie stałem aż tak blisko Jerzego i redakcji, by wspominać owe pierwsze, a potem najtrudniejsze lata stalinizmu, mogę tylko wspominać jakieś rozmowy, właściwie strzępy rozmów i zaprezentować swoją refleksję o tym prawdziwie mądrym człowieku. Moja opinia o jego walorach, jako redaktora, opiera się przede wszystkim na tym, że - jak każdy redaktor z prawdziwego zdarzenia - stosunkowo niewiele pisał sam, zadanie bowiem, które sobie postawił, to było budowanie zespołu ludzi, którzy w tym kłótliwym kraju tworzyli jakiś ośrodek rozsądku i uczciwości. Jego najpierwszą zasługą było więc to, że zgromadził w powojennym Krakowie całą grupę ""tutejszych"" i ""bieżeńców"" (stąd tak silny współczynnik przybyszy z Wileńszczyzny), że zbudował autentyczny ""trust mózgów"" i z tym zespołem udało mu się przetrwać najcięższe lata stalinowskiego finału. Zamknięcie pisma stało się bowiem dla zespołu może i ciężkim przeżyciem, ale zarazem w pewnym sensie zabezpieczeniem przed dalszymi pokusami uginania się pod presją władców. I w ten sposób zespół ten, łącznie z działalnością koła ""ZNAK"" w ówczesnym Sejmie przeszedł przez ten czas nie umoczony w PRL-owskim plugastwie.
Jerzy, niby to nieśmiały, niby strachliwy, zacierający ręce w sytuacjach trudnych (stąd przezwisko ""Lisek"", którym go czasem obdarzaliśmy) był człowiekiem o bardzo jednoznacznym i bardzo konsekwentnym światopoglądzie, a to mu nie zyskiwało poklasku ani z prawa, ani z lewa, on zaś nadal szedł zawsze własną drogą i ""robił swoje"".
Jako się rzekło: miał dar zjednywania sobie ludzi, był bowiem spokojny, zrównoważony, nieodmiennie uprzejmy, co wszelako nie oznaczało, aby był ustępliwy w sprawach zasadniczych. Miał słabość do poetów, ale w gruncie rzeczy tylko jeden - Miłosz - uczcił to mądrym wierszem. Sam bardzo pięknie umiał czytać cudze wiersze, a czy kiedykolwiek sam takowe pisał - na ten temat nie mam wiadomości. Ale miał też ""nosa"" do młodocianych ""geniuszy"", a jak ktoś na taką kwalifikację nie zasługiwał, to się go z kręgu współpracowników delikatnie i bezszelestnie pozbywał.
Przede wszystkim jednak miał ""nosa"" do spraw politycznych, co pozwalało mu bardzo długo opierać się zakusom komunistów i ich podopiecznych w rodzaju PAX-u. I zarazem stawał się coraz bardziej ""solą w oku"" PRL-owskich instytucji. Opowiadał mi Jasienica, że kiedy go Bristigierowa zwalniała z więzienia, to właściwie nie stawiała żadnych warunków z wyjątkiem jednego: żeby obiecał jej zaprzestać współpracy z ""Tygodnikiem Powszechnym"".
Nie jest tajemnicą, że w latach 40. i początku 50. stosunek kleru do ""Tygodnika"" był często nader krytyczny: pismo było dla nich zanadto lewicowe, zanadto nowatorskie. Zwłaszcza ostre spięcia pojawiały się pomiędzy redakcją a prymasem Wyszyńskim. Tylko że kiedy ""Prymas Tysiąclecia"" został zaaresztowany, to właśnie Turowicz i cały zespół zachował wobec jego osoby lojalność, czego niezupełnie da się powiedzieć o całym episkopacie. Sądzę zresztą, że wyrok na pismo zapadł we ""właściwych czynnikach"" wcześniej niż nastąpiło jego unicestwienie, a sprawa nekrologu po śmierci Stalina była już tylko przykrywką dla z dawna ukartowanej decyzji. I śmiem twierdzić, że okres zamknięcia pisma i oddanie go ""gratis franco"" PAX-owcom był w jakimś stopniu korzystny dla redakcji, która się tym bardziej uwiarygodniła w opinii społecznej.
Jednym z najgłupszych powiedzonek w naszej i nie tylko naszej mowie, jest stwierdzenie, że ""nie ma ludzi niezastąpionych"". A ja mógłbym wyliczyć wcale liczny zastęp takowych, po których pozostały dziury nie do załatania i należy do nich Turowicz. Ja ""Tygodnikowi"" życzę jak najlepiej, aby był kontynuatorem świetności przeszło pięćdziesięciu lat redaktorstwa Jerzego, ale to już nie będzie nigdy to samo pismo, będzie w najlepszym razie dzieckiem tamtego, kiedy doprawdy niełatwo było zachować ""postawę wyprostowaną"", skoro dziś o to tak łatwo.
Ja ponadto uważam Jerzego za znakomitego polityka. Bo redaktor musi być zawsze w jakimś stopniu politykiem, ale w czasach stalinowskich ta umiejętność wysuwała się na pierwsze miejsce. Z kolei bowiem ze statusem polityka musiała się wówczas wiązać jeszcze umiejętność świadczenia i dawania przykładu. Ani wówczas, gdy kraj nasz zapełnił się ogromną liczbą kolaborantów, ani teraz, gdy tłoczą się w nim oszołomy i samozwańczy zbawcy, nadal taka właśnie ""postawa wyprostowana"" jest czymś na wagę złota. Mnie dzisiejsza tak zwana scena polityczna przypomina ""orloj"" (zegar) na staromiejskim ratuszu w Pradze: o równych godzinach, kiedy dzwon ogłasza ich liczbę, otwierają się nad cyferblatem drzwiczki i zaczyna się przemarsz figurek-kukiełek: byłych premierów, ministrów, posłów i senatorów, samozwańczych przywódców, proroków i ideologów. Ale w takim Grand-Guignolu nie ma nigdy Turowicza, ani Giedroycia, ani innych polityków, którzy nie będąc działaczami, byli tymi, którzy ratowali kraj przed zbiorową infamią i zbiorowymi erupcjami głupoty. Chwała Ci Jerzy, za to, że tak wspaniale dopełniłeś swego obowiązku wobec Polaków, choć wiele wycierpiałeś nie od komunistów, ale właśnie od oszołomów i nawiedzeńców, których tu nad Wisłą nigdy nie brakowało. I niewielu, może zbyt niewielu zamieszkało w moim umyśle i sercu na fotelach szacunku, na ekranach godności. Ale Ty z pewnością do nich się zaliczasz.
Tadeusz Chrzanowski
Latarnia
Była to dla mnie wstrząsająca wiadomość.
Odszedł wielki i dobry Człowiek. A dla wielu, takich jak ja, zniknęła latarnia, według której orientowaliśmy się w sprawach świata.
Wilhelm Dichter
Uśmiech Jerzego Turowicza
Jerzy Turowicz pozostanie na zawsze w mojej pamięci jako człowiek, który chętniej słucha niż mówi, słucha z zaciekawieniem, łagodnie uśmiechnięty. Raz tylko zdarzyło mi się słyszeć redaktora mówiącego z gniewem, nieco podniesionym głosem, dotyczyło to żądania rabina Weissa, by redaktor się z nim spotkał - odmowie towarzyszył w najwyższym stopniu nieuprzejmy komentarz Turowicza.
Gdy w roku 1948 zlikwidowano wydawany przez ambasadę brytyjską tygodnik ""Głos Anglii"", moi rodzice uznali, że ""TP"" jest jedynym pismem, które można czytać. W pierwszym okresie tych lektur szczególnie pociągały mnie artykuły polemiczne. Nie mogły one już dotyczyć spraw najważniejszych; były możliwe jeszcze w kwestiach literackich czy historyczno-literackich. Do dziś zapamiętałem spory Wacława Borowego ze Stefanem Żółkiewskim czy Konrada Górskiego z tymże Żółkiewskim i Janem Dürr-Durskim. Wzrastająca w ""Tygodniku"" tonacja oględności sądów, uprzejmości w wyrażaniu opinii równoważona ostrością felietonistów wynikała chyba równocześnie z charakteru redaktora i ograniczeń cenzury. Miała ona i może ma łagodzący wpływ na moje własne skłonności. Lektura pisma Jerzego Turowicza także uleczyła mnie, a pewnie i jakąś grupę czytelników, z mniemania, że my katolicy z samej natury rzeczy jesteśmy lepsi od innych.
Zacząłem drukować w okresie, gdy ""Tygodnik"" nie istniał. Szybko się przekonałem, że nie mogę liczyć na lojalność redaktorów. Boleśnie tego doświadczyłem w ""Nowej Kulturze"" w roku 1955, gdy poproszono mnie o zrecenzowanie dwóch tomów prozy autora nazwiskiem Roman Bratny. Były to jego siedemnasta i osiemnasta książka. Skupiwszy się na omówieniu pewnych skromnych różnic, zakończyłem konkluzją, że możemy oczekiwać z zainteresowaniem na dwudziestą dziewiątą książkę Bratnego. Ze zgrozą przeczytałem - nie uprzedzony - po tygodniu, że czekam na kolejną książkę Bratnego. W roku 1966 pierwsze zdanie mego pierwszego felietonu w ""Życiu Literackim"": ""Warszawa latem"" - w druku zostało poprawione przez Władysława Machejka: ""Warszawa latem zdeglomerowana urlopami"". W roku ’67 zaniosłem tekst do umiarkowanego jeszcze wtedy ""Miesięcznika Literackiego"". Obok mnie debiutował w tym samym numerze przyszły komendant Akademii Spraw Wewnętrznych, przyszły generał, ale już wtedy funkcjonariusz UB dr Tadeusz Walichnowski, autor koncepcji istnienia osi Bonn-Kawiarnia PIW-Tel-Awiw.
Wiosną 1968 poprosiłem Jerzego Turowicza o spotkanie. Poświęcił mi przeszło godzinę i zaprosił do współpracy. Wkrótce dostałem list, że nadesłany tekst ""nadaje się do numeru świątecznego, co w »TP« oznacza Boże Narodzenie lub Wielkanoc, jednak by przyspieszyć pański debiut, damy go w innym czasie »liturgicznym«"". ""Kuchnia narodowa polska"" ukazała się 21 lipca 1968 r. Niestety, ponieważ Kisiel właśnie miał zakaz druku, nie było mowy o wprowadzeniu w tym czasie nowego stałego felietonu. Musiałem jeszcze czekać, a okoliczności sprawiły, że czekałem jeszcze trzydzieści lat, zanim spełniły się moje ambicje zostania felietonistą ""TP"".
Dobry uśmiech, wynikająca z nieskazitelności własnej biografii wyrozumiałość wobec innych, miały jednak surowe granice. Drukując w ""Tygodniku"" miałem i mam zawsze absolutną pewność, że mój tekst nie zostanie choć trochę popsuty, ani nie znajdzie się obok łobuza lub szaleńca.
Łagodny uśmiech Jerzego Turowicza wynikał z niezachwianej stanowczości jego przekonań i godził się z odmową relatywizmu wobec prawdy. Pamięć tego uśmiechu jest dla nas zobowiązaniem, by go nigdy nie zgasić.
Andrzej Dobosz
Trochę nadziei
Jerzy Turowicz, publicysta, redaktor..., ale tak naprawdę wielki polityk. Polityk Kościoła, polityk Państwa Polskiego, jeden z rzadkich obecnie polityków, którzy w polityce kierują się nie doraźnym interesem, lecz moralnością. I to jest chyba najważniejsza cecha jego działalności w ""Tygodniku"" i na niwie społecznej.
Poza tym trudno mówić coś więcej, bo to właściwie obejmuje wszystko.
A do tego jego łagodność, wyrozumiałość i ta wizja przyszłości, która była do przyjęcia nie tylko dla katolików, ale i dla całego postępowego świata.
Czy był optymistą? Trudno powiedzieć. Lecz na pewno był człowiekiem, który zawsze miał trochę nadziei, że może zdarzyć się coś nieprzewidzianego. To - i twardość zasad moralnych - pozwoliły mu przetrwać okupację niemiecką i czasy stalinowskie. Oraz działać w wolnej Polsce.
Dziś drugiego takiego człowieka nie widzę.
Marek Edelman
Powrót do Boga
Powrót do Boga wielkiego dziennikarza i intelektualisty chrześcijańskiego, którym był Jerzy Turowicz, głęboko dotyka jego niezliczonych przyjaciół na całym świecie. Ale, rzecz jasna, szczególnym echem odbija się tu, w Rzymie.
Rzym był bowiem dla Niego sercem tego Kościoła, który tak bardzo kochał i któremu tak rozważnie służył. Ten polski pionier międzynarodowego życia katolickiego uczestniczył w wielu wydarzeniach kościelnych, spotkaniach i kongresach. Ci, którzy go wówczas znali, pamiętają pasję, z jaką śledził cztery sesje II Soboru Watykańskiego; wtedy właśnie wytworzyły się łączące nas więzy przyjaźni. Od tego czasu, wykonując swój zawód, nieprzerwanie głosił świadectwo Soboru i był jego niestrudzonym krzewicielem. Potem przyszło ogromne przeżycie i radość z wyboru naszego Papieża, Jana Pawła II, z którym łączyła Go wzajemna przyjaźń i zaufanie.
Dzisiaj wszyscy jesteśmy zasmuceni Jego odejściem, ufając, że Jego udziałem stanie się Radość Pana i że będzie wstawiał się za nami u Ojca.
Kardynał Roger Etchegaray
Przewodniczący Centralnego Komitetu Obchodów Wielkiego Jubileuszu Roku Dwutysięcznego
Do Pani Anny Turowiczowej
Szanowna Pani,
wiadomość o śmierci Pani Męża bardzo mnie poruszyła. Polska straciła wielkiego człowieka. Przez wiele dziesiątków lat jako redaktor naczelny ""Tygodnika Powszechnego"", jedynego wolnego głosu między Magdeburgiem a Władywostokiem, w czasach zniewolenia dowodził On swej wielkiej odwagi. Wcześniej niż wielu innych Mąż Pani postawił sobie za cel pojednanie polsko-niemieckie, do którego uparcie i niewzruszenie dążył. Za tę pracę Mąż Pani został wyróżniony w ubiegłym roku Nagrodą Polsko-Niemiecką.
Jerzy Turowicz pozostanie w pamięci Polaków jako szczery, liberalny katolik i odważny obrońca wolności słowa, promieniujący siłą intelektualną. Także wielu Jego niemieckich przyjaciół nie zapomni o Nim.
Z wyrazami szczerego współczucia i szacunku
Joschka Fischer
Minister Spraw Zagranicznych RFN
Milczenie
Trwająca od kilkudziesięciu lat publiczna służba Jerzego Turowicza tak bardzo dotykała zawsze najważniejszych obszarów polskiego życia zbiorowego, że dziś, kiedy go zabrakło, pierwszą reakcją jest nie potrzeba osobistych o nim wspomnień, ale uczucie pustki. Pustki po odejściu kogoś u nas wyjątkowego, kto w warunkach wolnej już Polski i cieszącego się wolnością Kościoła, z uporem i na przekór częstemu u nas samozadowoleniu i powierzchowności, wracał do tych trudnych tematów i pytań, które uważał za zasadnicze dla przyszłości polskiego katolicyzmu i jego związków z życiem. Myślę, że będzie nam brakowało przenikliwości Jerzego Turowicza, jego wyraźnej hierarchii spraw w chrześcijaństwie najważniejszych i mądrej odwagi autentycznego świadka w stawianiu niewygodnych pytań Kościołowi, czyli nam wszystkim.
Jest kilka zwłaszcza obszarów, gdzie pustka po odejściu Jerzego Turowicza wydaje się dziś szczególnie dotkliwa. Na przykład to wszystko, co było wyrazem jego gorliwej troski o rzeczywistą jakość polskiego chrześcijaństwa, stan naszej ""religijności dnia codziennego"", sposoby łączenia ""polskości"" z ""katolickością"". Wykazywał tutaj wyjątkowe zrozumienie dla istoty Kościoła i jego powszechności, a także pamięć o tradycyjnych brakach polskiego katolicyzmu, w tym katolickiej inteligencji, które sam, swoim świadectwem i umiejętnością skupiania wokół siebie innych, przez kilkadziesiąt lat usiłował uzupełnić. Albo jego wielka pasja, jaką było cierpliwe, nacechowane szacunkiem dla ludzi poszukujących czy niewierzących, promowanie dialogu Kościoła ze światem kultury, dialogu, który uważał za żywotnie potrzebny i religii, i kulturze. Świadomość tę posiada wielu, ale w Jego przypadku był to niewątpliwy charyzmat, a wynikające stąd owoce imponujące.
Doświadczenia wyniesione z Rzymu i Watykanu każą mi wspomnieć z najwyższym szacunkiem o jeszcze innym wyczuleniu Jerzego Turowicza, raczej rzadkim choć tak bardzo dziś potrzebnym. Chodzi o Jego postawę wobec katolików uprawiających działalność polityczną. Jakże drażniły go i bolały przykłady instrumentalnego traktowania instytucji Kościoła i nadużywania hasła ""społeczna nauka Kościoła"", podpieranie się religią i związkami z hierarchią w osiąganiu partykularnych celów o charakterze ściśle politycznym.
Ci, którzy znali Jerzego bliżej i cieszyli się Jego przyjaźnią, dobrze wiedzą, że także w tym Jego szacunku dla zasady autonomiczności religii i polityki, w twardym przypominaniu tej zasady od roku 1989, czyli od samego początku budowania nowej Polski i trudnego ustalania się relacji pomiędzy demokratycznym państwem a Kościołem, wyrażało się Jego życie wewnętrzne i sposób podchodzenia do spraw najważniejszych. O najgłębszych, wciąż tych samych źródłach własnej postawy religijnej Jerzy jednak nie mówił. W tym także był wyjątkowy. ""Im bliżej jesteśmy wysokich gór, tym czujemy się mniejsi"" - pisze Paul Claudel.
Stefan Frankiewicz
Dar pokoju
Kończący drugie Tysiąclecie wiek był czasem wielkich przemian, czasem odnowy lecz także, zwłaszcza dla Europy, czasem straszliwych prób. Niektóre narody doświadczyły ich w sposób szczególnie przerażający, wśród nich naród polski i naród żydowski, na który spadło Shoah. Ale - jak śpiewają prorocy Boga w Izraelu, a także w Kościele - nawet po najczarniejszej nocy powraca gwiazda nadziei i odkupienia, a pamięć męczenników nie gaśnie. Tak właśnie po katastrofie wojny i eksterminacji, wielki Sobór Watykański II ożywił w Kościele katolickim płomień obietnicy zbawienia, dialogu i angażującego wszystkich ludzi budowania ""cywilizacji miłości"". Także gwiazda Izraela nabrała sił w Ziemi Ojców. Opatrzność chciała, by Jan Paweł II, przybyły z Krakowa Papież-Polak stał się piewcą misji Kościoła, prowadząc go drogą ekumenicznego uniesienia a jednocześnie pojednania i Teshuvah (pokuty) wobec narodu żydowskiego, który w ciągu wieków bardzo wiele wycierpiał z powodu antyjudaizmu o inspiracji chrześcijańskiej i antysemityzmu. Wśród wielu przyjaciół, którzy wraz z nim, świadomie i odważnie przebywali tę trudną drogę był Jerzy Turowicz. Można na tej drodze wyróżnić w ciągu ostatnich lat kilka ważnych etapów. Mnie samemu również było dane intensywnie uczestniczyć w tych owocnych wysiłkach, w których mimo bolesnych napięć i trudnych momentów, jak choćby te, związane ze sprawą klasztoru w Oświęcimiu, dojrzewała postawa Kościoła wobec narodu żydowskiego. Dlatego moje wspomnienia o Jerzym Turowiczu wiążą się z miejscami i osobami, które wywarły głęboki wpływ na przebieg dialogu żydowsko-chrześcijańskiego rozpoczętego przez Sobór Watykański II, kontynuowanego przez Papieży Jana XXIII i Pawła VI, z osobami kardynałów Johannesa Willebrandsa i Edwarda Idrisa Cassidy’ego w Rzymie, kardynała Franciszka Macharskiego w Krakowie, Henryka Muszyńskiego, arcybiskupa Gniezna, i wielu innych przedstawicieli polskiej kultury, spotykanych w czasie konferencji w Rzymie, w Opactwie Tynieckim, w Warszawie, w Pradze. Wśród nich Jerzy Turowicz był istotnym punktem odniesienia, ze względu na swą głęboką znajomość historii oraz zdolność nawiązywania międzyludzkich relacji naznaczonych zaufaniem, przyjaźnią, lojalnością i dążeniem do prawdy, by razem, z sympatią i empatią, budować lub poszukiwać. Tak na przykład, wniósł on decydujący wkład w sprawę Karmelu w Oświęcimiu. Dzięki niemu spór, który wybuchł z powodu Karmelu na terenie byłego koncentracyjnego obozu zagłady Auschwitz-Birkenau, nie doprowadził do zerwania dialogu, ale stał się cenną okazją do pogłębienia historycznej świadomości oraz nowym etapem na drodze żydowsko-chrześcijańskiej, autentycznym doświadczeniem duchowym, uwzględniającym zarówno męczeństwo narodu polskiego, jak i tragedię Shoah narodu żydowskiego. Dzięki tym poczynaniom powstało między innymi Centrum Spotkań, Dialogu i Modlitwy w Oświęcimiu. Nie mniejszą wartość ma końcowy dokument z odbytego w Pradze 3-6 września 1990 trzynastego spotkania International Catholic-Jewish Liaison Committee. Jerzy Turowicz uczestniczył w nim jako członek Delegacji Stolicy Apostolskiej. Delegacje wspólnie stwierdziły, że w relacjach między Żydami a katolikami zapanował ""nowy duch"" szacunku, który ""zakłada skruchę"", bowiem ""fakt iż antysemityzm znalazł miejsce w myśli i praktyce chrześcijańskiej, jest wezwaniem do teshuvah (pokuty) i zadośćuczynienia z naszej strony"".
Pełnoprawny reprezentant kultury środkowoeuropejskiej wieku XX, Jerzy Turowicz posiadał te zdolności intelektu i przymioty ludzkie, które dysponowały go do uczestniczenia w trudnym zadaniu krytycznego przygotowania podstawowych założeń i określenia warunków procesu teshuvah, i do przedstawienia ich szerszej, nie zawsze przychylnie nastawionej publiczności. Dzięki temu, że potrafił w sposób doskonały pogodzić umiar ze stanowczością, dzięki precyzyjności przeprowadzonej przez niego analizy i logice w jej aplikacji, dlatego że wszystko to było ożywione duchem wiary, jego osoba, niemal niepostrzeżenie, stała się punktem odniesienia i dla chrześcijan, i dla Żydów, by w ten sposób budować dar pokoju i Shalom, za który dziękujemy Panu, który chce byśmy w Jego Królestwie sprawiedliwości i miłosierdzia byli braćmi.
Pier Francesco Fumagalli
Pier Francesco Fumagalli - były Sekretarz Komisji Stolicy Apostolskiej do spraw stosunków religijnych z Judaizmem
Twój rzymski dom
Inni będą opisywali Twoje nigdy dość podkreślane zasługi dla rozwoju myśli katolickiej w Polsce, dla Kościoła, dla polskiej opozycji, kultury. Ja Cię pamiętam z najciemniejszych czasów wczesnych lat 50.; dom Twój i kochanej Anny był dla mnie zawsze otwarty. Gdy zacząłeś przyjeżdżać do Rzymu, nasz dom stał się niemal od razu Twoim drugim domem, zwłaszcza podczas Soboru. Pamiętam Twój entuzjazm i ""nocne Polaków rozmowy"", w których brali udział Henri de Lubac, Jean Danielou, Roger Schutz, Max Thurian i cała rzesza innych uczestników soborowych obrad.
Byłeś jak magnes: osobistości kultury i Kościoła zbierały się wokół ciebie, przedstawiciela tego, co w Polsce duchowo najcenniejsze. Dumna byłam z twojej przyjaźni. Poparłeś powstanie i działalność Centro Incontri e Studi Europei; cieszyło mnie, kiedy mówiłeś, że Centro działa jak ""polska ambasada"" w Rzymie; 40-lecie ""Tygodnika Powszechnego"" mogliśmy z pizzą i winem uczcić na via Anicia.
Pamiętam też Ciebie na Placu św. Piotra 16 października 1978  i oszałamiające następne dni, gdy z okna naszego domu wpatrywałeś się w okna Pałacu Apostolskiego. I kwiecień 1988, gdy w Centro uczestniczyłeś w pierwszym chyba spotkaniu działaczy litewskich i polskich; ile w to włożyłeś serca, przekonania i mądrości.
Ze wzruszeniem wspominam niespodziankę, jaką był Twój głęboki artykuł o Pier Giorgio Frassatim, na długo przed jego beatyfikacją. Przez wiele lat cieszyłam się Twoją przyjaźnią i Twoją obecnością na Piazza Santa Maria in Trastevere. Mój brat Alfred, ""rodzinny filozof"", który te słowa ze mną pisze, dziękuje Ci za to, że byłeś i dla niego mistrzem, doradcą i przyjacielem. Obojgu nam będzie teraz trudniej... W Rzymie, mieście, które tak kochałeś, Twoi przyjaciele, Jerzy, są blisko Ciebie w modlitwie i nie zapomną nigdy daru Twojej przyjaźni.
Wanda Gawrońska
Wanda Gawrońska - córka polskiego dyplomaty Jana Gawrońskiego i Luciany Frassati, siostry bł. Pier Giorgia. Kieruje rzymskim Centro Incontri e Studi Europei.
Nagroda sprawiedliwych
Jesteśmy głęboko wstrząśnięci wiadomością o śmierci Redaktora. Wasza strata jest także i naszą, jest stratą całej Polski. ""Tygodnik Powszechny"" przez Niego redagowany był i pozostał dla nas niedościgłym wzorem pisma toczącego mądrą i odważną debatę o sprawach najważniejszych. Dla nas, jak i dla całych pokoleń polskiej inteligencji, Jerzy Turowicz był wzorcem prawości, rzetelności i szacunku dla innych. Dla polskich Żydów debaty o stosunkach polsko-żydowskich, jakie z Jego inicjatywy odbywały się na łamach ""Tygodnika"", były dowodem na to, że linie podziału w Polsce nie przebiegają między Polakami a Żydami, lecz między intelektualną i duchową odwagą, a uprzedzeniem i stereotypem. Na zawsze pozostaniemy Mu wdzięczni. Na zawsze pozostaniemy Jego uczniami.
Powiedziane jest w talmudycznym traktacie Pirke Awot: ""Nie ty winienieś ukończyć robotę całą, ale też nie możesz się uchylić od wykonania swojej części. A Panu twojej pracy zaufać możesz, że wypłaci ci twoje wynagrodzenie; i wiedz, że nagroda sprawiedliwych będzie na tamtym świecie"". Powiedziane jest o Jerzym Turowiczu.
Konstanty Gebert
i redakcja miesięcznika ""Midrasz""
Nie zdążyłem powiedzieć...
Są chwile, w których mówi się to, czego się nie zdążyło powiedzieć wcześniej. Wielu rzeczy nie zdążyłem powiedzieć Jerzemu Turowiczowi, zwłaszcza w ciągu ostatnich kilkunastu miesięcy, ale tego, co teraz piszę, nie powiedziałbym Jerzemu pewnie nigdy. Nie chciałby tego słuchać, a ja nie chciałbym mówić rzeczy oczywistych.
Polska inteligencja w lata powojnia weszła dramatycznie wycieńczona i osłabiona. Obecność Jerzego Turowicza, w tych trudnych latach, jak też bogactwo środowiska, które stworzył i któremu przewodził, jest świadectwem wspaniałego blasku tych ludzi polskiej inteligencji, którzy z odwagą i niezłomnością służyli swojemu krajowi. Turowicz swoją gazetę potrafił uczynić instytucją życia publicznego, swoje słowo uczynił trybuną odnowy chrześcijaństwa i refleksji o losie narodowym, swoje działania publiczne wpisał w imperatyw moralny - z dala od ambicji i kariery.
W takim pojmowaniu i sprawowaniu etosu inteligencji łączył w szczególny sposób Kraków z Warszawą, przezwyciężając zakorzenione bariery i nadając siłę wspólnemu głosowi polskich środowisk twórczych. W ""Tygodniku Powszechnym"" drukował zawsze więcej niż władze były w stanie akceptować, wspierał ""drugi obieg"" nielegalnej literatury, jak też działania opozycyjne, które wolność i niepodległość przeciwstawiały systemowi zniewolenia. W długiej drodze ""Solidarności"" do przełomu 1989 r. był uczestnikiem odważnym, dalekowzrocznym i mądrym. W działaniu Komitetu Obywatelskiego był obecny w sposób nie do zastąpienia, broniąc racji obywatelskich i etycznych, proponując wizje przyszłościowe. Wspierał swoim autorytetem wszystkie kampanie wyborcze, od czerwcowych wyborów 1989 r. poczynając. Konsekwentnie jednak odmawiał zgody na własne kandydowanie. Zapewne było to wyrazem wierności dla ""Tygodnika"", ale też szczególnego stosunku do polityki: pasjonowała go ona, przypominał o jej etycznych referencjach, ale nie chciał uczestniczył ani w tym co się zwie ""grą polityczną"", ani też we władzy.
Był człowiekiem kompromisu i porozumienia, wspierał dialog i ugodę w obozie solidarnościowym - ale był bezkompromisowy, gdy chodziło o imponderabilia. Dotyczyło to jednoznacznego potępienia komunizmu i PRL, dotyczyło to granic możliwych aliansów politycznych, dotyczyło także potępienia pojawiającej się w polskim katolicyzmie skazy antysemityzmu, ksenofobii czy nienawiści do innych.
Jerzy Turowicz miał też niezwykłe poczucie braterstwa ludzkiego. Jeden z mistrzów francuskiej historiografii napisał kiedyś, że historyk powinien być jak wilkołak z bajki i szukać człowieka. Jerzy człowieka szukał - ale po to, by być mu bratem. Sam zaś skromnie, nieśmiało i z pokorą był moralnym autorytetem i nauczycielem.
Bronisław Geremek
Testament
Dopiero śmierć Jerzego Turowicza uświadomiła nam wszystkim, jak ogromną rolę odegrał On w życiu Polski. I to w tak wielu dziedzinach. Stworzony przez Niego ""Tygodnik Powszechny"" w najciemniejszych czasach PRL-u stał się jedyną trybuną dla wybitniejszych twórców - niezależnie od ich poglądów: decydowała jedynie wartość ich dzieł.
Tylko dzięki Niemu zaczęła się ewolucja polskiego Kościoła w kierunku wytycznych II Soboru. ""Tygodnik"" był jedynym ciągłym ośrodkiem niepodległościowym - prowadził walkę z przerostami nacjonalizmu, z antysemityzmem. Walcząc o prawa człowieka, stał się szkołą tolerancji. Całą tę akcję Turowicz prowadził pragmatycznie, dyskretnie, z dużym kunsztem dyplomacji, aby uchronić swój warsztat pracy, ale nie unikał w kryzysowych momentach twardych decyzji, które mogły spowodować zamknięcie pisma, jak to miało miejscu w dniu, kiedy odmówił uczczenia śmierci Stalina na łamach pisma. Brał czynny udział w powstaniu ""Solidarności"", nie angażując się jednak w żadne rozgrywki koteryjne czy personalne. Taką postawę zachował również po odzyskaniu niepodległości. Z pozycji całkowitej niezależności nigdy nie wahał się walczyć w swój dyskretny sposób ze szkodliwymi zjawiskami życia politycznego, z Kościołem włącznie. Turowicz stał się powszechnie uznanym autorytetem moralnym nawet dla swych przeciwników. Zjawisko zupełnie wyjątkowe w Polsce.
Myśląc o zabezpieczeniu przyszłości ""Tygodnika Powszechnego"", Turowicz przeprowadził w sposób prawie bezbolesny zmianę pokoleń w zespole redakcyjnym. Paradoksalnie śmierć Turowicza, która nastąpiła w chwili najcięższego kryzysu, jaki przeżywa społeczeństwo, powinna by zmusić wszystkich prominentów do zrobienia rachunku sumienia. Powinni zastanowić się nad przykładem-testamentem, pozostawionym przez Turowicza, przemyśleć własną działalność i wyciągnąć z tego wnioski. Mimo rytualnych panegiryków i nielicznych na szczęście zgrzytów, mogłoby to być wstępem do odrodzenia. Byłoby to najlepszym hołdem złożonym Jego pamięci.
Jerzy Giedroyc
Gołąb i jastrząb
Czarne włosy i krzaczaste brwi nad błyszczącymi, przenikliwie patrzącymi oczami - wygląd przypominający jastrzębia, ormiańskiego watażkę, a serce gołębia, połączenie mądrości z odwagą, romantyzmu z trzeźwym patrzeniem na rzeczywistość. Tak go odbierałam, gdy przewodniczył licznym walnym zebraniom sprawozdawczo-wyborczym warszawskiego KIK-u, którego też był jednym z założycieli.
Na formację kolejnych pokoleń klubowych miał wpływ nie tylko redagowany przez niego ""Tygodnik"", ale także on osobiście przez liczne swoje wykłady. Uczył nas wszystkich chrześcijaństwa rozumnego, myślącego, intelektualnie pogłębionego, a także poczucia społecznej odpowiedzialności za kraj, za Kościół. Uczył chrześcijaństwa otwartego na inaczej myślących, dialogowego, ekumenicznego. Mówił o tym, jak niechrześcijańskim i sprzecznym z Ewangelią jest wszelki szowinizm, totalitaryzm, antysemityzm, uczył dróg pokoju i porozumienia. A zarazem był odważny, tak w proponowaniu tego, co niezbędne dla reform w Kościele, jak i w przeciwstawianiu się politycznym naciskom władz. Gdy zaczęto także mnie zapraszać na zebrania omawiające problemy polityczne, przekonałam się o tej jego odwadze. Cechowała go jednocześnie mądrość. Bywa bowiem, że odwaga nie idzie w parze z mądrością, a rozsądek z odwagą. Dawał nam przykład odpowiedzialności za słowa i za czyny.
Towarzyszył nam i dodawał odwagi swoim spokojem. Przypomnę tu jego publiczne wystąpienie w obronie listu biskupów polskich do niemieckich.Także inna scena stoi mi przed oczami: siwy już wówczas Jerzy Turowicz odpowiada spokojnie na niewybredny i zaskakujący nas atak Wałęsy na zebraniu Komitetu Obywatelskiego. Podziwiałam jego spokój i opanowanie. To inni potem krzyczeli na Wałęsę za ten atak. Jerzy Turowicz tylko mu spokojnie wyjaśniał, tak jak się wyjaśnia nieporozumienie, nie dając poznać, ile go to musiało kosztować. W tej odpowiedzi ukazała się cała jego ludzka wielkość, człowieka zatroskanego o kraj - nie o siebie.
Ale przede wszystkim postać Turowicza łączy się z Soborem Watykańskim II. On ten Sobór - jego treści duchowe - nosił w sobie dużo wcześniej. Cieszył się ich dojrzewaniem w Kościele razem z nami, nieraz je wykładał i tłumaczył.
Z biegiem lat coraz bardziej przypominał gołębia, bo posiwiał, ale wciąż miał to bystre choć zawsze życzliwe spojrzenie i wciąż tę odważną dobroć. Ufam, że jest teraz bardzo szczęśliwy w Domu Ojca - i że o nas wszystkich pamięta w świętych obcowaniu. Ale ufam też, że ziarna przez niego zasiane będą wzrastały wciąż i w Klubach Inteligencji Katolickiej, i w redakcji ""Tygodnika Powszechnego"", czego i nam, i ""Tygodnikowi"" serdecznie życzę.
Stanisława Grabska
Sprawiedliwy
Dowiedzieliśmy się właśnie o śmierci pana Jerzego Turowicza i całym sercem jesteśmy z Wami myślami i modlitwą.
Jego przeszło pięćdziesięcioletnia praca dla pojednania polsko-żydowskiego jest dokonaniem wyjątkowej klasy i stanowi wzorzec godny naśladowania. Zawsze podziwialiśmy jego odwagę i siłę zaangażowania w służbie spraw najszlachetniejszych. Nigdy nie zapomnimy roli, jaką odegrał w Międzynarodowym Katolicko-Żydowskim Komitecie Łączności, zwłaszcza w czasie spotkań, które miały miejsce w Pradze we wrześniu 1990 roku i w Rzymie, a także w trakcie spotkań genewskich w 1986 i 1987 roku, podczas kryzysu związanego z Karmelem w Oświęcimiu.
Jego tekst pt. ""Shoah: w polskich oczach"" pozostanie wyryty w naszej pamięci.
Pamięć tego Sprawiedliwego trwać będzie jako światło i nauka dla tych wszystkich, którzy go znali i którzy będą umieli pójść drogą, którą wytyczył.
Dr Gerhart M. Riegner
Prof. Jean Halpérin
(Światowy Kongres Żydów)
Bywały także dni szczęśliwe
Nie  umarł cały, i tak właśnie pragnęłabym o Nim myśleć, wskrzeszając aurę otaczającą Jego osobę, wspominając Jego twarz, gestykulację, słowa poważne i żartobliwe; Jerzego siedzącego w fotelu, zdejmującego z ramienia ciężką czarną torbę wypchaną książkami w naszym przedpokoju, witającego nas w swoich własnych progach na Lenartowicza.
Od lat pięćdziesiątych znajomi, a potem coraz serdeczniej zaprzyjaźnieni, oboje, z Arturem, komunikowaliśmy się z Nim na tyle często, by móc przekazywać sobie dość regularnie wydarzenia życia, żywym głosem lub listownie. Znaliśmy i kochaliśmy całą Jego rodzinę, żonę Annę, córki - Joannę, Magdalenę i Elżbietę, wtajemniczani byliśmy w ich sukcesy, a potem śledziliśmy dorastanie wnuków. Jerzy zaś z kolei obdarzał swoimi na wpół już rodzinnymi uczuciami naszą córkę Danielę, którą znał od dzieciństwa, a odwiedzał w Stanach, kiedy tam studiowała, a On otrzymywał doktorat honorowy uniwersytetu w Yale.
Znałam wartość Jego osoby, autorytet społeczny, jakim się cieszył, coraz wyraźniej ważąc na życiu naszej kultury i świadomości oświeconej części naszej społeczności. Wiedziałam, że był cenny jak kryształ, nie do zastąpienia, że był jakby jednym z kamieni węgielnych naszej współczesności i rozumiałam, jaką szansą stało się w moim i Artura życiu to, że mogliśmy się z Nim zaprzyjaźnić. Nigdy jednak ten ciężar misji publicznej, jaką spełniał, nie zaciążył na naszej przyjaźni. Szedł za swoją piękną naturą tak po prostu, jakby szlachetność była tak oczywistą jego przynależnością jak część Jego ciała, nos lub ręka. Wspaniały kruszec. A przecież w przyjaźni tak oddany, ciepły, uważny, tak żywy w swoich zachwytach, refleksjach, w opowieściach z rozlicznych podróży, ze spotkań z ciekawymi i znakomitymi ludźmi, z zetknięć ze sztuką, z malarstwem, które tak kochał, z literaturą, której był oddanym czytelnikiem.
Nie było w tym jego stosunku do sztuki nic wymyślonego: ciekawił go nie tylko teatr, ale także kino i telewizja. Należąc do najwyższej elity umysłowej, trafiał do tych sztuk i rozrywek drogą zwykłych ludzi, których czuł się bratem. Umiar i stanowczość, połączona ze zrozumieniem racji drugiego, sumienność znajdująca wyraz w wywiązywaniu się z zobowiązań wobec ludzi, wstręt do jakiegokolwiek szowinizmu, ciekawość życia, od najdrobniejszych perypetii i anegdot do wielkiej polityki, prostota i zadziwiająca skromność - to wszystko przyciągało do niego i budziło podziw. Reszta była już po prostu przyjaźnią, uczuciem, serdecznością.
Wielokrotnie namawialiśmy Jerzego, żeby pisał pamiętniki: podróżował przecież więcej niż inni, a były to zawsze podróże pracowite, na konferencje, zjazdy, synody, znał wielu ludzi znakomitych. Ale on nie kwapił się jakoś do spisywania pamiętników. Wyraźnie nie leżało to w jego temperamencie. A przecież zachowały się jakieś fragmenty jego przeżyć i wrażeń, w nieregularnie, ale stale przesyłanych listach do przyjaciół. Pisanych często pod wrażeniem chwili, albo sprawozdających dni minione. W tych listach zachowała się jakby część jego życia. Więc do nich sięgnęłam dziś, kiedy nie możemy Go już usłyszeć. W tych listach słyszę pogłosy Jego pogwarek i tu, w Warszawie, gdzie tradycyjnie pojawiał się za każdym niemal przyjazdem, żeby zjeść z nami kolację, z równie tradycyjnym śledziem, a przedtem posiedzieć w fotelu ze szklaneczką whisky - a także długich naszych nocnych rozmów w Stony Brook, w Stanach, jesienią ’73 roku, gdzie spędził kilka dni w naszym domu. Listy adresowane są często na Paryż, na Iowę, Stony Brook czy Waszyngton, do miejsc, gdzie zatrzymaliśmy się na czas jakiś w latach 70. i 80. Pisane zaś są przez Jerzego z Krakowa a także z najróżniejszych miejsc w podróży, głównie z Rzymu, ale również ze Szwajcarii, Austrii, Anglii, a nawet z Brazylii.
Zawitawszy po raz pierwszy do Rzymu, pisał:
Asyż, 5 maja ’57: ""Dziwna to dosyć rzecz, ale od 2 tygodni z górą jestem we Włoszech (po raz pierwszy). Kraj cudowny (zresztą zna go Pani lepiej ode mnie), a »szok zachodni« dosyć silny. Dotąd byłem w Rzymie i okolicy, teraz półtora dnia w prześlicznym Asyżu. Jutro jadę »obwąchać« Florencję, pojutrze wieczór wracam do Rzymu i powoli trzeba się będzie zbierać do kraju"".
A po trzydziestu sześciu latach z tego samego Rzymu:
Roma, 31 maja ’93: ""Więc jesteśmy znów w Rzymie, ja już - if am not mistaken - po raz chyba 35, poczynając od r. 1957 (przeciętnie raz w roku). Pogoda wspaniała, słońce, upał (aż za nadto). Chodzimy po mieście, odwiedzamy przyjaciół"".
Kiedy po roku ’68 wyjeżdżamy z Arturem i naszą córką do Stanów, gdzie spędziliśmy następnie cztery lata, przy ośrodkach uniwersyteckich, pisuje do nas Jerzy regularnie.
Bez daty, rok 1971: ""U nas wszystko po staremu, młyn się obraca, ja byłem z końcem marca 8 dni w NRF na obradach World Conference of Religion for Peace - koło Düsseldorfu, potem 2 dni w Bonn i 2 dni we Frankfurcie - właśnie były tam rozruchy studenckie. Poszedłem na »Last Tango in Paris«, ale prawdę mówiąc wolałbym pojechać do Stony Brook! Anna zaś za 10 dni wyrusza najpierw do Belgii, a potem do Prowansji kościółki romańskie podpatrywać. Czyli się ruszamy póki co! A u Was co słychać? Ogromnie się za Wami stęskniliśmy"".
14 stycznia 1971: ""Wenecja cudowna, upał jak diabli, pełna po brzegi turystów, zwłaszcza całe tabuny teen-agers, dosyć to było fascynujące, acz z forsą było krucho (jak to zwykle, nasi za granicą). Wróciłem śmiertelnie zmęczony (w Wenecji od rana do wieczora na nogach, a potem pociąg), ale nafaszerowany różnymi energiami intelektualno-duchowymi, z którymi nie wiadomo potem, co zrobić"".
Raz po raz wraca w listach do spraw ""Tygodnika"".
Kraków, 21 stycznia 1971: ""W najbliższym numerze wg wszelkiego prawdopodobieństwa będzie już felieton Kijka, Kijek pięknie się spisuje (raczej: wypisuje) i śmiało, i jakoś mu to uchodzi. Ucieszyła mnie bardzo nagroda PEN Clubu dla Ciebie [mowa o Arturze Międzyrzeckim - J.H.], bardzo serdecznie ci gratuluję"".
Kraków, 29 maja 1971: ""»Tygodnik« jako tako prosperuje, dostaliśmy wreszcie 8 stron (zamiast 6), trochę to może ożywiło i wzbogaciło pismo. Kisiel pisuje, trochę bryka, ale inaczej niż dawniej, Andrzej [Kijowski, przyp. J.H.] miał parę znakomitych felietonów...""
Rzym 21 X 1971: ""Ja niestety im [tj. córce i żonie, przyp. J.H.] nie towarzyszę, choć radbym, bo biegam koło synodu. Ale dziś rano urwałem się i pojechaliśmy we trójkę do Ostii, która jest piękna i bogatsza niż pamiętałem. Zresztą na 14 musiałem wracać do Rzymu, więc widzieliśmy zalewie połowę tego, co tam było do oglądania. Pogoda była śliczna, słońce, jaszczurki, świerszcze, stokrotki 4 x większe niż w Polsce. (...) Ja mam robotę ciężką, biskupi się uwzięli i obradują rano i po południu, wskutek tego 2-3 x dziennie są konferencje prasowe, do tego również odczyty, co tydzień zbieram ze 200 stron różnych dokumentów, ich studiowanie zajmuje cały dzień, a pisanie cotygodniowej korespondencji dalsze pół nocy albo więcej. Do tego dwa telefony (z Krakowa, dla przekazania korespondencji). Zawsze są kłopoty i nerwy, np. w ostatni poniedziałek niemal cały dzień siedziałem przy telefonie bezskutecznie. Ale narzekać nie mogę, choć Synod jest pod pewnymi względami décevant, ale gromada miłych i serdecznych przyjaciół z Solon. Tylko jeść nie ma kiedy, bo konf. prasowe są na ogół do 13-16 oraz o 20! Trzeba mieć do tego końskie zdrowie, a1e widocznie je mam?""
Kraków, 17 marca 1972 (do Stony Brook - przyp. J.H.): ""A ja? No cóż, żyję w obłędzie, którego elementy są wam zapewne znane od Marka S. Ostatnio w W-wie i Krakowie odbywaliśmy nieskończoną ilość zebrań i konwentykli, na których zupełnie bezskutecznie usiłowaliśmy rozwiązać kwadraturę koła, »Tygodnik« wychodzi, boryka się z różnymi trudnościami, ale ostatecznie nie jest taki zły, jaki mógłby być. Powiedzmy średni. Zresztą ufam, że go dostajecie, więc wiecie sami. (...) A do U.S. wybieram się, co nie znaczy, że pojadę, jednak dopiero jesienią, ściślej w połowie września. Z czego wynika, że się tam możemy nie spotkać, co mnie martwi, bo byłoby to spotkanie na szczycie (w sensie np. szczyt napięcia, radości etc.) i bardzo oryginalne. A u was?? Cieszę się, że się tam cała grupka naszych przyjaciół, współpracowników »TP« zebrała w tej Jałowej, wy, Marek S., Marek N. - a może jeszcze ktoś dojedzie? Nawet pisałem do Spodka, że może byście napisali taki wspólny reportaż z Iowy na cztery ręce, czy cztery pióra, z tym, żeby każde napisało osobny rozdziałek: Julia, Artur, Marek S., Marek N."".
Louvain, 12 września ’72: ""Nie macie pojęcia, jak się na spotkanie z Wami cieszę, aczkolwiek - muszę przyznać w skrytości serca, że przed całą tą podróżą mam diabelnego pietra!""
Zakopane (bez daty): ""O Ameryce myślę ze zdumieniem, czy ja tam naprawdę byłem?? A najserdeczniej, najczulej i najmilej Was wspominam. Na razie ta karteczka, a list dłuższy w drodze"".
Kraków, l stycznia ’73: ""Moje zdjęcia zrobione w Stony Brook wypadły nie najgorzej, przyślę jak tylko będę mógł powiększenia. A wy? Miło mi, że znając Wasze realia mogę sobie wyobrazić, jak żyjecie - wigilia z Kijkiem, Artur przygotowuje wykłady i szuka miejsca na parkingu, skunks grasuje koło garażu, Julia zamyka i otwiera bramę, Daniela urządza i maluje swój pokój i ogląda filmy. A co poza tym? Może byście jakieś wierszyki przysłali do »TP«?""
Londyn, 17 października ’73: ""W Londynie nie byłem 12 lat, oglądam Piccadilly i Soho (by night), zmianę gwardii pod Buckingham Palace, w niedzielę słucham mówców w Hyde Parku. Poza tym spotykam przyjaciół - Polaków i Anglików. Wygłosiłem odczyt (dla Polaków) o Maritainie, na najbliższy weekend wyskoczę do Szkocji, potem na tydzień do Irlandii (Dublin, nie Belfast!), w międzyczasie skoczę do Oxfordu zobaczyć Leszka K. A poza tym co?? Śledzę z niepokojem wojnę na Bliskim Wschodzie, z nadzieją, że nie będzie z tego światowej draki. Nie muszę mówić, po której stronie są moje sympatie. Że Spiro Agnew wyleciał, to mnie nie zmartwiło. Bardziej się przejmuję sprawą Sacharow-Sołżenicyn. Czy zachód (tj. raczej zach. Europa) zdoła wymusić jakieś ustępstwa na Wielkim Bracie? Nie mam wielkiej nadziei, ale może chociaż coś...""
Kraków, 25 marca ’73 (do Stony Brook - przyp. J.H.): ""Z opóźnieniem jak zwykle, ale nie mniej serdecznie, życzymy Wam wszystkiego, co najlepsze, aby się Wam wiodło we wszelkiej pracy twórczo--naukowej, aby benzyn potaniała i Long Island Railroad nie strajkowała, aby się nam świat do reszty - jak zdechły pies - nie przewrócił do góry nogami, na co się coraz bardziej zanosi"".
Kraków, 24 lipca ’75: ""Właśnie skończyłem w męce artykuł o Mounierze - po francusku dla Francuzów (!?) jeszcze bym powinien napisać referat o polskim katolicyzmie dla... Amerykanów, a w ogóle to odpocząć by warto"".
Kraków, 2l września ’75: ""Gościliśmy tu w Krakowie - jak wiecie - Antoniego S. - celebrowaliśmy jego obecność na różne sposoby, wydaje mi się, że był zadowolony. Teraz myślimy o jego nadchodzącym 80-leciu"".
Kraków, 22 marca ’78: ""Będę miał 3-dniowy meeting chrześcijański w Hadze, ale chcę skoczyć do Rotterdamu Zadkine’a odwiedzić, a potem po Amsterdamie połazić. Z góry cieszę się na Vermeera, a nawet (?) na Rembrandta"".
Rzym, 10 października ’78: ""Miałem wracać 3 dni temu, ale papież umarł, więc oczywiście zostaję aż do wyboru jego następcy. Bardzo są to emocjonujące przeżycia, od niedzieli na Placu Św. Piotra będę wypatrywał białego dymu!""
Bolonia, 29 stycznia ’79: ""Moi kochani, no i chodzę tu po śladach Artura. Bolonia piękna, wieże, arkady - tylko pogoda brzydka, deszcz siąpi, ale cieplej chyba niż w Warszawie. Moje colloquium się odbyło, interesujące acz kontrowersyjne, no, i oczywiście, referacik trzeba było wygłosić. Po południu wracam do kraju"".
Kraków, l8 marca ’79: ""Otóż melduję, że Anna, małżonka moja, leci do Rzymu 29 bm., toteż 28 (środa) będziemy oboje w Warszawie. Gdybyście i Wy wtedy byli w stolicy, to miło by nam było, tradycyjnym zwyczajem, Was odwiedzić, np. wieczorem. (...) Poza tym niczego szczególnego nie mam do doniesienia (acz gdy się [if] spotkamy, to tematów do omówienia będzie sporo!)"".
Kraków, 23 listopada ’82 (do Waszyngtonu - J.H.): ""W Rzymie mieszkaliśmy ciasno lecz pięknie, na placu Sta Maria in Trastevere. Turystyki czy zwiedzania było niewiele, żadne muzea, teatry czy kina, tylko spotkania z mnóstwem ludzi, obiady, kolacje, ze starymi lub nowymi przyjaciółmi. Ojca Świętego widzieliśmy kilka razy, co zawsze jest wielką radością!""
Kraków, 15 stycznia ’83 (do Waszyngtonu - przyp. J.H.): ""Stan wojenny zawieszony, wiele się zmieniło, ale przynajmniej internowanie się skończyło. Widziałem Tadeusza Mazowieckiego z brodą, w dobrej formie, bardzo się nim cieszyliśmy. Widuję też Witka Woroszylskiego, Andrzeja Drawicza i in. Geremka nie widziałem, ale też wrócił do domu"".
Kraków, 9 lutego ’83  (do Waszyngtonu - przyp. J.H.): ""W »Tygodniku« business as usual, cenzura rąbie, Urban i inni napadają, ale i tak »TP« osiąga szczyty popularności. Prenumerata wzrosła, z kiosków »TP« niemal zniknął, ludzie walczą, błagają o abonament, porywają z rąk do rąk. Różni nowi autorzy się pchają do nas, no i dobrze, ale dla Was pełno miejsca!""
Kraków, 5 maja ’83 (do Paryża - przyp. J.H.): ""A u nas cóż? Co się dzieje de publicis to wiecie, ciągle coś się dzieje, dość burzliwie i niewesoło. Czekamy na przyjazd J.P.II, chyba jednak przyjedzie, jak to będzie wyglądało it’s not easy to imagine. Wait and see. (...) W »Tygodniku« nas często odwiedzają warszawiacy, dziś był u nas Wiktor W. i Andrzej Drawicz, Kijek z Kazią też byli w Krakowie. Andrzej nie u nas lecz na klinice, z jego oczami niezbyt dobrze, ale on się dobrze trzyma"".
Wiedeń, 13 września ’83 (do Paryża - J.H.): ""Moi kochani, dziś się skończyła papieska »trzydniówka«, szaleństwo jak zwykle, choć nieco spokojniej niż gdzie indziej. Jutro jadę do Rzymu, a stamtąd na Sardynię, odpocząć nieco i się wyspać"".
Londyn, 25 września ’84: ""Już jestem po Oxfordzie, gdzie było interesująco i miło, wielu przyjaciół, Czesław, Leszek, Jakub Karpiński i inni. Jutro lecę do Rzymu, z pocz. października w Polsce, plan maessig. Ze smutkiem przeczytałem dziś w »Timesie«, że Pierre nie żyje [Pierre Emmanuel - przyp. J.H.]. Cieszyłbym się, gdyby któreś z Was napisało o nim do »TP« w tej sprawie, a może i kilka wierszy przełożyć. Pomyślcie o tym i zadzwońcie do »TP«, choć pewnie ja wcześniej wrócę nim ta kartka do Was dotrze"".
Kraków, 13 lutego ’86: ""No, dosyć już tego pisania o zdrowiu i chorobach jak stara baba! W tej sytuacji nie wiele mam do napisania, bo się niewiele dzieje. (...) Z redakcją mam kontakt telefoniczny, przysyłają mi korespondencję i gazety, czytam jakieś artykuły, piszę listy. Z kultury to (w przerwach między leniuchowaniem) byliśmy z Anną na »Woyzecku« Büchnera w teatrze, oraz ja sam na nowym spektaklu Kantora (w teatrze Słowackiego!!). Kantor jak Kantor, spektakl niby wspaniały, ale co chce powiedzieć - nie wiadomo. Wiele imprez uciekło mi przez te choróbska, wernisaż gobelinów (!) Tadzia Brzozowskiego, bal »Piwnicy pod Baranami« (jubileusz 30-lecia!)
Natomiast ta nasza sytuacja sprzyja lekturze (...) Cieszę się, że wylądowaliście na Surcouf, bo łatwiej nam Was sobie wyobrazić w tym miłym miejscu i okolicy. O kongresie nowojorskim słyszeliśmy dużo na falach eteru i o tym, że Ty Arturze tam byłeś, acz potem ogarnęły nas wątpliwości czy tak było, dopiero teraz mamy pewność. Bardzo to dobrze, że się udało i że Danielę zobaczyłeś, a także Czesia i Susan Sontag (widziałem ich obojga fotkę w »Newsweeku«).
Kochani, choć źle, że was tu nie ma, ale dobrze, że jesteście w Paryżu (dobrze Wam tak!), Julio, nie miej żadnych wyrzutów sumienia. Korzystajcie. Pozdrówcie od nas przyjaciół, tych na Surcouf, od x. Zenona aż do brata Leona, Zbyszków, Kaziów, kogo tam jeszcze. A jak Ty i Artur coś ładnego napiszecie, to przyślijcie co rychlej"".
Kraków, 17 lipca ’86: ""W Rzymie dobrze było i pięknie, odbyłem jedno sympozjum, zjadłem obiadek z ks. Zenonem, o czym wiecie, odbyłem ten »kongres pokoju« z udziałem licznych znakomitych (i nie znakomitych) osobistości, mój udział raczej bierny, o czym »na gębę« przy okazji (kiedy??), zaś z moich spotkań rzymskich niezwykłe i niespodziewane: Czesio Miłosz, w drodze z Belgradu do Florencji na Congressus poetów. Spotkałem go szczęśliwie (bo mogliśmy się nie spotkać!), wypiliśmy niejeden kieliszek wina, Czesław b. był miły, przeczytał mi swoje nowe wiersze, a co najważniejsze, mogłem go zaprowadzić do Palazzo Apostolico do J. P. II na kolacyjkę! Bardzo było miło, rozmowa o poezji, Cz. rad, a gospodarz chyba też"".
Kraków, 9 sierpnia ’86 (do Paryża - przyp. J.H.): ""Skoro o kolaboracji (naszej, tj. Waszej z »TP«) mowa, to od razu i przypadkiem otworzyłem niedawno radio i - o dziwo - słyszę głos Artura, który mówi o Antonim! Radość wielka ten głos słyszeć, a i tekst piękny i od razu myśl, że może by to w »TP« wydrukować, zwłaszcza, że nam wymawiają, żeśmy jakoby 10 rocznicy śmierci Antoniego nie zauważyli (co prawda zauważyliśmy i uczcili 5-tą, której wówczas nikt inny nie zauważył). Próbujemy dzwonić w tej sprawie na Surcouf, ale czy się uda? (...) Tegoż dnia słyszałem też piękne wiersze Zbyszka H, przez tegoż Zbyszka b. pięknie czytane. Nie wiem, gdzie Zbyszek się obraca w Paryżu (może też w Cité des Arts?), ale jak go zobaczycie, powiedzcie mu proszę, żeśmy go słuchali z radością i że miłą od niego karteczkę już też żeśmy dostali. Wróciłem z Rzymu 8 lipca i dowiedziałem się, że mam niemal natychmiast jechać do Genewy, na spotkanie związane ze (znaną Wam chyba) aferą klasztoru karmelitanek w Oświęcimiu. Przez 10 dni musiałem stawać na głowie, aby zdobyć paszport, bilet na samolot, wizy itp. no i 20 lipca poleciałem na tydzień do Genewy, gdzie odbyło się dość niezwykłe spotkanie »na szczycie« (w Chateau Rotschild nad Lemanem!): 4 kardynałów (w tym oczywiście Macharski), 5 Żydów - prezydentów różnych znanych międzynarodowych organizacji (m.in. Grand Rabin de France) - oraz młody jezuita z Krakowa z naszej redakcji i ja! Spotkanie trwało parę godzin w bardzo kurtuazyjnej atmosferze, wydaje się, że uczestnicy (z obu stron) byli zadowoleni, co nie znaczy, że sprawa jest zamknięta! Trudno tu szerzej o tym pisać, jeśli »TP« czasem widujecie, to był na ten temat artykuł z końcem czerwca, a ostatnio obszerny komunikat po genewskim spotkaniu.
A co u Was? Byliście zdaje się w Normandii na wakacjach? A teraz Cité des Arts - bardzo mnie intryguje, co to takiego, nazwa bardzo stosowna. A jak Wasze zdrowie, bo o Arturze tu jakieś nienajlepsze wieści dochodziły, uważaj na siebie, Arturze, wprawdzieś młody w porównaniu ze mną, ale znowu nie najmłodszy. Kochani, ściskam Was najserdeczniej i kiedy się do jasnej cholery zobaczymy?
PS: Jak zobaczycie Zenona M., to zapytajcie, proszę, czy ma jeszcze płatne egzemplarze książki J. F. Sixa »Karol de Foucauld«, wydaną przez nich w serii »Znaki czasu« (nie te Micewskiego!) nr 25 w r. 1973. Pewnie już nie ma, ale jeśli ma, może mógłby mi przysłać 1 egzemplarz?""
Kiedy czytam te urywki listów, wracają strzępy przeszłości. Dziwić może, że tyle w tych listach odległych adresów, nazw miast pięknie brzmiących. To prawda, ale przecież ta korespondencja trwała kilka dziesiątków lat, na które składały się różne przypadki życia i historii, również podróże. Podróże, więc i listy. Z Krakowa do Warszawy i z Warszawy do Krakowa nie trzeba było korespondować, były telefony, były spotkania i rozmowy. Rozmów nie da się wskrzesić, bodaj trochę listów zostało.
Julia Hartwig
""Piórka, rozbite lusterka""
Późne lata czterdzieste. Jerzy z kolegami, pochylony nad biurkiem, planuje następny numer ""Tygodnika Powszechnego"". Szpalty artykułów, przyniesione spod linotypu, mierzy zwyczajnym sznurkiem. Zabawnie? Ale potem Jerzemu wszystko się zgadza, teksty wchodzą na kolumnę jak wrysowane, ani dziur, ani nadmiaru do skracania. Pan Janota, metrampaż na Wielopolu, tylko z naczelnym zgadza się przełamywać numer po spustoszeniach cenzury, bo tylko z naczelnym nie ma próżnej roboty.
W tych samych latach Jerzy z rodziną w Pewli Małej w zaciszu domu, gdzie gospodarzy pani Krystyna Popiel. Jego trzy śliczne córki bawią się z Niusią Jenke, wtedy studentką polonistyki, po latach nauczycielką zmarłą w Jarosławiu i czczoną do dziś. Wieczorami śpiewamy pod starym orzechem (dopiero potem z prozy Jana Józefa Szczepańskiego dowiem się, że to wojenny repertuar z Goszyc). Toczymy mądre debaty (są wśród nas i teologowie), chodzimy na wycieczki (Babia Góra tylko o pół dnia drogi). Dzień zaczyna się i kończy w kaplicy domowej.
Jerzy czytający wiersze na spotkaniach przyjaciół, także w moim sublokatorskim pokoju. Na zewnątrz robi się coraz ciemniej, nadciąga rok 1953. Ale to czytanie to nasza stała składowa ucieczki w wolność.
Jerzy w ""Tygodniku"" popaździernikowym. ""Tygodnik"" wzbogacił się o młodą ekipę, głównie absolwentów KUL i naczelny z całkowitą równowagą znosi nieustanne wybuchy indywidualności, jakimi na pewno są ci adepci dziennikarstwa. Ot, choćby pozornie ""antysoborowe"" filipiki Tadzia Żychiewicza, niebawem uduchowionego Ojca Malachiasza. Nie było chyba wtedy w redakcji dwóch ludzi bardziej do siebie niepodobnych, a tak samo skupionych na Kościele całą swoją uwagą i troską.
""Jerzy Turowicz telefonuje z Rzymu"". Trwa Sobór, potem kolejne synody, Jerzy co tydzień cierpliwie dyktuje swoje gęste od treści korespondencje, literując każde obco brzmiące nazwisko. A po powrocie, łagodny ale wściekły, znowu ubolewa, że wydrukowaliśmy z błędami. Bo naczelny, dla którego sprawy Kościoła po paru latach nie będą miały tajemnic, równocześnie uprawia od zawsze kult pracy porządnej w każdym szczególe. Kiedyś sam poprawiał błędy po korekcie. Teraz uporczywie zgłasza je już tylko po przeczytaniu nowego numeru.
Odkąd uchylono granic, tabuny gości niewiele albo nic nie rozumiejących z polskich spraw. I Jerzy, zawsze mający czas, by tak samo rzetelnie przedstawiać im aktualny stan stosunków Kościół-państwo albo historię ""Tygodnika"".
I jeszcze to: Jerzego nieodmienne, pewnie najwierniejsze podczas konferencji pytanie: dlaczego znowu nie odpisaliście na listy?
Wszystko to oczywiście głupstwa, Herbertowskie ""piórka, rozbite lusterka"". Ale przecież w ciągu tej jednej doby po Twoim odejściu, Jerzy, tylu ludzi wypowiedziało i napisało tyle pięknych słów na Twój temat, ilu może nie zdarzyło Ci się usłyszeć przez długie lata życia. Więc tylko to potrafię.
Józefa Hennelowa
Do Anny Turowiczowej
Do wiedziałyśmy się o śmierci Pani męża, Jerzego Turowicza, i ta wiadomość bardzo nas poruszyła, bo był on dla nas - a zwłaszcza dla naszej założycielki, małej siostry Madeleine - wielkim przyjacielem.
Nie możemy zapomnieć świadectwa Jego życia wiarą, Jego odwagi i chrześcijańskiej dzielności w najtrudniejszych chwilach, które przeżywał Wasz kraj. Zachowujemy Go w żywej pamięci jako kogoś, kto zrozumiał ""od wewnątrz"" charyzmat naszego życia zakonnego i kto potrafił dać temu świadectwo przez swoje pisma i wypowiedzi. Odtąd będzie On ""naszym przyjacielem u Boga""...
Wraz z wyrazami współczucia zapewniamy o naszym zjednoczeniu z Panią w bólu tego rozstania, ale także w nadziei, pokładanej w słowach Jezusa: ""Kto we Mnie wierzy, choćby i umarł, żyć będzie"".
Mała Siostra Jeanne
wraz z Radą Wspólnoty Generalnej Małych Sióstr
Dar mądrości
Jerzy Turowicz, delikatnie uśmiechnięty, spokojnie serdeczny, otwarty dla wszystkich, nigdy nie podnoszący głosu ani nie wypowiadający wzniosłych czy błyskotliwych przemówień, człowiek z natury kameralny, nieraz zdawałoby się zagubiony nawet w ciemnych pokoikach na Wiślnej wśród gromady zabieganych redaktorów, autorów, gości ""Tygodnika Powszechnego"", młodszych od niego najczęściej o kilka dziesięcioleci, był jedną z najważniejszych postaci polskiego życia XX wieku i wywarł aktywny wpływ na stan naszej świadomości duchowej u końca tego wieku.
W dniu jego odejścia nie chcę się porywać na określenie sekretu siły jego oddziaływania. Zapewne jednym z jej elementów zasadniczych było właśnie to, że wymykała się z niewoli formuł. Nie dawał się uwięzić w fałszujące kategorie, nie ulegał szantażom: postępowy lub konserwatywny, katolicki albo humanistyczny, zwrócony ku przeszłości czy ku przyszłości. W jego osobie - i w jej promieniowaniu, czyli w jego dziele szeroko pojętym - stale obecna była pamięć i wyobraźnia, poszukiwanie wolności i wiary (sensowności). Cechowała go wrażliwość społeczna - prawdziwa, nie deklaratywna i ideologiczna - w trzech wymiarach (przeszłość, teraźniejszość, przyszłość) i w wielu barwach (politycznych, kulturowych). Był naprawdę katolicki, to znaczy powszechny, a zarazem pamiętał o wartościach, o hierarchiach. Był zawsze, od młodości po lata ostatnie, zdumiewająco ciekawy świata. Był otwarty - na prądy nowe i na dawną wiedzę. I bez wątpienia był. Istniał jako osoba, jako dyskretny, lecz może właśnie dlatego tak silny wzorzec moralny, kulturalny, polityczny. Nie stanowił wypadkowej mód, partyjnych zmagań, ideologicznych zacietrzewień. Był. Był otwartością, pamięcią i wzorcem.
Był obecnością. Jedną z najważniejszych w polskiej historii XX wieku. I nie tylko polskiej. Dzięki niemu pozorne antynomie rozdzierające życie społeczne okazywały się jakże często prawami nie naszymi i koniecznościami nie naszymi, choćbyśmy nasze nadali im imię. Od końca XVIII wieku bolesne rozdarcie między ludźmi wiary i ludźmi wolności spychało często katolików, czy ogólnie ludzi wierzących, na pozycje wrogie wolności, a rzeczników wolności doprowadzało do ślepoty duchowej, do niewidzenia szerokich obszarów rzeczywistości. Tak się złożyło, że w Polsce powojennej, w obliczu komunistycznego despotyzmu, materialnego i duchowego, Kościół stał się obrońcą i wolności, i wiary (sensu). Czy sojusz ten okaże się taktycznym układem, czy też stanie się częścią trwałego dziedzictwa - jest to pytanie dzisiaj o zasadniczym znaczeniu. Jerzy Turowicz stanowi symbol tych sił, które w Polsce budowały podstawy dla tego sojuszu, dla Polskiego Odrodzenia, widocznego wyraźnie w życiu kraju od połowy lat 70., a znajdującego wyraz najpełniejszy w Solidarności i w przygotowaniu tych przemian, które zmieniły oblicze Polski i Europy w roku 1989.
Jerzy Turowicz, z delikatnym uśmiechem, z nieśmiałą stanowczością, był tego Odrodzenia zwiastunem, współtwórcą, patronem. To dla mnie sens jego obecności, którą naznaczył lata powojenne. I dlatego dzisiaj, w dniu jego odejścia od nas, z ulicy Wiślnej, z tego Domu, jednego z jakże nielicznych, jakie mieliśmy, myślę o jego obecności wśród nas zarazem z wdzięcznością i z cieniem lęku o przyszłość. Z wdzięcznością, że był, że dostaliśmy ten dar, jakiemu na imię Jerzy Turowicz. Dzięki niemu było barwniej, żywiej, mniej szaro i jednostajnie. On przyczynił się w znacznej mierze do tego, że walec, który przetoczył się przez nasze ziemie i nasze losy (a komunizm czy jego współrzędne - faszyzm, nacjonalizm - to tylko przejawy najbardziej widoczne tego kataklizmu duchowego i materialnego, tej martwicy, tej urawniłowki, tego zglajchszaltowania), nie doprowadził do jeszcze większej katastrofy.
Na wiadomość o jego śmierci, jak zapewne wielu osób, szukałem wsparcia w skierowanym do niego wierszu Czesława Miłosza ""Café Greco"", który jest wspaniałym wyrazem wdzięczności i podziwu: ""pięknieje dar mądrości i zwyczajna dobroć"". Tak, dar mądrości pięknieje w naszych oczach, bo z latami potrafimy go lepiej dostrzec i ocenić; tak, dobroć, choć nie była zwyczajna lub też była nią w bardzo szczególnym znaczeniu, stanowiła zasadniczy element tego daru, jakim była jego obecność. Zbigniew Herbert na 85. jego urodziny mówił o ""sekrecie łagodnej siły i nieśmiałej stanowczości"". To chyba wszystkich uderzało. To chyba była esencja tego daru, daru mądrości, jaki od Jerzego Turowicza otrzymaliśmy.
Redakcja ""Tygodnika Powszechnego"", dziwnego tworu, powstałego, wydawałoby się, wbrew zasadom naszego wieku, tym minionym i tym uznawanym obecnie za przemożne, stoi dziś przed jakże trudnym zadaniem: jak sprostać dziedzictwu Jerzego Turowicza, jak ocalić i utrwalić otrzymany od niego dar? Nie mam żadnych rad ani przepisów. Mogę tylko powiedzieć, że towarzyszą jej moje najlepsze myśli, a także wyrazić przekonanie, że dobry duch Jerzego Turowicza, jego dar mądrości, jego delikatny uśmiech, kryjący w sobie sekret łagodnej siły i nieśmiałej stanowczości, pomoże i w przyszłości znaleźć właściwą drogę.
Wojciech Karpiński
Wiara i kultura
Jerzy Turowicz jest dla mnie człowiekiem, który w niezwykły sposób umiał połączyć wiarę z pełnym uczestnictwem w świecie kultury. Bardzo świadomie piszę ""jest"", a nie ""był"", kierując się nie tylko świadomością mojej wiary, która mówi, iż życie człowieka zmienia się, ale się nie kończy. Pisząc tak, mam na myśli przede wszystkim pewien wzorzec relacji religii i kultury, który Jerzy Turowicz ustanowił i który jest nadal żywy.
Obydwie te dziedziny chodziły od dawna różnymi drogami. Religia zamykała się w kościołach, kaplicach czy w intymności ludzkich serc. Kultura była publiczna i głośna, kształtowała ludzkie myślenie i ludzką wrażliwość. Wielu ludzi było religijnymi i kulturalnymi zarazem, ale żyli w swoistej schizofrenii, jakby w dwu światach, w dwu językach i dwóch typach wrażliwości. Religijni byli na pogrzebach i w wielkie święta, kulturalni na salonach i w teatrach.
Dla Jerzego postawą równie naturalną była modlitwa, jak zasłuchanie w muzyce. Powiadają, że Biskup Wojtyła zawsze przed wakacjami spotykał Jerzego Turowicza i pożyczał z jego legendarnego księgozbioru kilka najważniejszych nowości książkowych, jakie w ostatnim roku zostały wydane, chciał bowiem orientować się w tym ""co się pisze i co się czyta"". Konsultanta czytelniczego przyszły Papież wybrał wybornego, mało bowiem było ludzi równie znakomicie zorientowanych w sprawach kultury jak właśnie Jerzy Turowicz. I mało było takich, którzy potrafili trafnie doradzić biskupowi, co czytać.
To świadome i gorące uczestnictwo, zarówno w świecie wiary, jak i w świecie kultury, jest wielkim przesłaniem, jakie nam pozostawił Jerzy Turowicz. Stajemy wobec licznych zagrożeń, które mogą ten dialog uniemożliwić albo bardzo ograniczyć. Istnieje w Kościele tendencja, aby się zamknąć w zakrystiach, czyli w okienkach telewizyjnych, kościelnych pasmach radiowych i wyznaniowej prasie, na wyznaniowych uniwersytetach. Z drugiej strony padają głosy, odmawiające miejsca dla wiary w obiegu kultury, sądy stwierdzające, że o sprawach poważnych nie można dyskutować w zakrystii.
Ważne, aby jako powinność moralna pozostała w nas pamięć Jerzego Turowicza, człowieka głębokiej wiary i szerokich horyzontów kulturalnych. Spotkanie i wzajemne współuczestnictwo wiary i kultury muszą być kontynuowane, jeżeli ma trwać kultura a wiara ma być prawdziwie powszechna. Jak ""Tygodnik""...
Jan Andrzej Kłoczowski OP
Nieskażony kłamstwem
Myślę sobie, że Jerzy Turowicz był człowiekiem dobrym z natury, nie zaś z kultury, nie z doktryny jakiej, nawet nie z wiary. Taki po prostu był, takim go Pan Bóg stworzył, by światu dobro rozdawać. Mam poczucie, że każdy stawał się lepszy w jego obecności. Są tacy ludzie, choć pewnie małoliczni, a ich obecność obala złowrogie podejrzenie, że świat jest dziełem Złego. Nie potrafię sobie przypomnieć, kiedy i w jakich okolicznościach go poznałem. Nasze spotkania były dość rzadkie, pamiętam je jednak z różnych miejsc: z Paryża, z Rzymu, z Pragi, z Oxfordu, o Warszawie i Krakowie nie mówiąc. Nie wiem, jak pracował w ""Tygodniku Powszechnym"" i jak nim zawiadywał, w szczególności, gdy wymagało to nieustającej czujności i taktycznych zabiegów, by omijać rafy i miny zastawiane przez ciemięski reżim, ledwo takie pismo tolerujący, a przez kilka lat nie tolerujący go w ogóle, pewien jednak jestem, że Jerzego to głównie zasługa, iż ""TP"" poza tym, co uczynił dla chrześcijaństwa i Kościoła, był jednym z nielicznych filarów niezawisłej kultury w Polsce i to takim filarem, co przetrwał te dziesięciolecia nieskażony komunistycznym kłamstwem, choć nieprzerwanie nękany przez cenzurę i inne środki represji. Jest to jeden z cudów stulecia, ale cuda nie zdarzają się po prostu z wyroku Opatrzności, wymagają także obecności ludzi mądrych, czystych, wiary pełnych. Jakoż obaj, Jerzy i ""TP"" (bo człowiek i dzieło są tu nierozdzielnie zrośnięte), gdy tylko z peerelowskich bagien się wydostali, ściągnęli na siebie ataki tych rozwścieczonych ""katolików"", co im wybaczyć nie mogli ich stanowczego potępienia antysemityzmu, tej pozornie antyżydowskiej, a naprawdę antypolskiej francy, ani krytyki różnych obskurantyzmów i głupot pseudoreligijnych, ani rozumu i zdolności do argumentacji rzeczowej, ani wreszcie wiary, o ile różni się wiara od nienawistnego fanatyzmu.
Kiedym po dwudziestoletniej nieobecności, w końcu roku 1988 do Polski przyjechał - jeszcze za dawnego reżimu, bardzo już jednak nadwątlonego i pokaleczonego ręką własną, tj. własną nędzą umysłową i moralną - jednym z pierwszych spotkanych był Jerzy właśnie. Zrobił ze mną wielogodzinną rozmowę dla ""TP"", gdzie między innymi przyznałem się do niektórych grzechów swoich. Rozmowa ta została, jak należało oczekiwać, w całości przez cenzurę skonfiskowana, po czym - czego doprawdy oczekiwać nie należało - w całości ""zwolniona"" (jak się mówiło) do druku. Był to chyba mój debiut w ""TP"".
Postawiłbym Jerzemu pomnik na Rynku, ale myślę, że on chyba wcale by tego nie chciał, a z pewnością mu na tym nie zależy.
Leszek Kołakowski
Świecki, sól ziemi
Ostatni raz spotkałem Jerzego Turowicza w marcu 1995, kiedy byłem w Krakowie na obchodach 50. rocznicy powstania ""Tygodnika Powszechnego"". Zauważyłem, że zaczyna mieć kłopoty ze zdrowiem. Tym większe wrażenie zrobiła na mnie cierpliwość, z jaką znosił fakt, że przyjaciele i współpracownicy zawsze Jego wysuwali na środek, gdy tymczasem On sam nie przepadał zbytnio za takimi uroczystościami. Uświadomiłem sobie wtedy, że kto w Polsce mówił o ""Tygodniku Powszechnym"", ten miał na myśli Jerzego Turowicza - i odwrotnie.
W czerwcu 1992 mogłem po raz pierwszy przyznać nagrodę związaną z moim nazwiskiem (Kardinal-König-Preis - red.). Poprosiłem wówczas radę fundacji, zarządzającej tą nagrodą, aby wybrała kandydata, którego nazwisko jest drogowskazem w naszych czasach. Wybór padł na Jerzego Turowicza, co napełniło mnie szczególną satysfakcją. I gdy wkrótce potem mogłem osobiście wręczyć w Wiedniu tę nagrodę redaktorowi naczelnemu ""Tygodnika"", gest ten został powszechnie odebrany jako przykład żywego i odważnego apostolatu świeckich w Kościele. Słusznie powiedział wtedy ówczesny ambasador RP w Wiedniu, Władysław Bartoszewski, że ""Tygodnik"" był fenomenem w całej Europie wschodniej.
Pamiętam, że po raz pierwszy usłyszałem o Jerzym Turowiczu i ""Tygodniku Powszechnym"" od Richarda Barty, redaktora naczelnego katolickiej agencji prasowej Kathpress. Osobiście poznałem Go podczas mej pierwszej podróży do Polski w 1963 r. Towarzyszący mi wtedy kardynał Wyszyński opowiadał obszernie o tej odważnej i wyjątkowej gazecie. Później widziałem się z Turowiczem jeszcze wiele razy, na Soborze Watykańskim II albo na różnych spotkaniach międzynarodowych. Ponieważ w rozmowie był On bardzo powściągliwy, dopiero od innych osób mogłem usłyszeć o ryzyku, jakie wiązało się z wydawaniem ""Tygodnika"". Sam Turowicz mawiał tylko, że on i jego koledzy mieli dużo szczęścia, mogąc walczyć o wartości chrześcijańskie w warunkach totalitarnego reżimu komunistycznego. Widziałem też przyjaźń, jaka przez te wszystkie lata łączyła Turowicza z księdzem, potem biskupem i arcybiskupem, który zanim został Janem Pawłem II wiele razy pisał artykuły do ""Tygodnika"".
W Konstytucji Dogmatycznej o Kościele ""Lumen Gentium"", w trzecim rozdziale, Sobór Watykański II określił stan i działalność osób świeckich. Czytamy tam, że Sobór zajmował się obszernie urzędami hierarchicznymi, aby potem zwrócić swą uwagę ""na stan tych wierzących, których określa się mianem »świeckich«"", ponieważ ""namaszczeni pasterze wiedzą bardzo dobrze, jak wiele dla dobra całego Kościoła mogą wnieść osoby świeckie"".
Dalej czytamy, że ""w szczególny sposób świeccy są powołani do ukazywania obecności Kościoła oraz do działania w tych miejscach i okolicznościach, w których tylko poprzez nich Kościół może stać się solą ziemi"".
Nie znam lepszej ilustracji do tych słów, niż dzieło życia Jerzego Turowicza. ""Tygodnik Powszechny"" wniósł wielki wkład w formowanie katolickiej i intelektualnej elity Polski. Do dziś reprezentuje on ""katolicyzm otwarty"", jest zaangażowany w posoborową odnowę Kościoła, w dialog ekumeniczny, a także w dialog z nie-chrześcijanami i niewierzącymi.
Gdyby moja droga miała mnie znów zaprowadzić do Krakowa, chciałbym pomodlić się przy grobie Jerzego Turowicza - i pochylić z wdzięcznością głowę przed Jego dziełem.
Kard. Franz König
Kard. Franz König (lat 93) - emerytowany arcybiskup Wiednia, od lat 50. budował kontakty między Kościołem w Polsce i na Zachodzie, działał na rzecz dialogu z niewierzącymi.
Koraniczna modlitwa
Zwracam się do Rodziny Świętej Pamięci Redaktora Jerzego Turowicza, zwracam się z mym muzułmańskim obolałym sercem, aby przesłać na ręce Jego Najbliższych kondolencje, te jak tylko można sobie wyobrazić - najgorętsze!
Dzielę ów niewysłowiony ból Rodziny Zgasłego, w trakcie pisania w duchu odmawiam koraniczną modlitwę za spokój duszy Jerzego Turowicza i żarliwie, bo tatarsko zapewniam, że pamięć Redaktora Naczelnego ""Tygodnika Powszechnego"" nigdy nie przestanie w mym świecie wewnętrznym jaśnieć.
Przygodne z Nim korespondencyjne kontakty są mi dzisiaj szczególnie drogie. I tak już ze świadomością, że Jego nie ma wśród nas, ale z mocną wiarą w istnienie wiecznego TAM, dokąd Stwórca Go tego poranka powołał, pozwalam sobie zakończyć me słowa.
I jeszcze jedno: jak Go wielbiłem, nadal będę wielbić tradycję ""Tygodnikową"", którą zapoczątkował i która jest żywym Jego wcieleniem!
Z wyrazami kornej czci!
Musa Maciej Konopacki
Smutek
Drodzy,
to jest cios dla ""Tygodnika"", ale i dla nas wszystkich, którzyśmy znali Jerzego. Był jak mądrość i światło. Po jego odejściu świat się zrobił nagle raz jeszcze pusty.
""Tygodnik"" oczywiście zostanie, ale choć będzie wierny pamięci Jerzego, już nie będzie taki sam.
Katolicki znaczy powszechny. Jerzy był jednym z tak niewielu, którzy to nie tylko rozumieli, ale wcielali w życie. I dlatego odejście Jerzego jest tak przeraźliwie smutne.
Przyjmijcie współczucie, ale wszyscy musimy dzielić ten smutek.
Jan Kott
Czystość zasad
Moje uczucia wobec śmierci Jerzego Turowicza są takie same jak bardzo, bardzo wielu osób. Okazało się więc, czy raczej tylko potwierdziło, że istnieje szczególna wspólnota jego admiratorów. (Napisałem ""Jego"" dużą literą, ale po chwili jednak wstawiłem małe ""j"", pasujące do jego naturalności i skromności.) Choć ta śmierć jest bolesnym ciosem, istnienie takiej wspólnoty dodaje otuchy. Mam nadzieję, że zostanie w nas wszystkich coś z jego mądrości, dobroci, otwartości. Na pewno na długo pozostanie on ważnym punktem odniesienia w kontrowersjach i wyborach z pogranicza polityki, moralności, religii. Jego życie jest nauką jak zachować czystość zasad, ale nie za cenę izolowania się od polityki.
Jego postawa otwartości oznaczała między innymi katolicyzm otwarty na świat. Można zapytać, co jest przyczyną: postawa osobistej otwartości czy światopogląd, formacja otwartego Kościoła? Mam przekonanie, że każda religia zawiera potencjał zarówno interpretacji zamkniętej jak i otwartej. Pierwotne są indywidualne postawy. Jednak ważne jest, by systematycznie rozwijać interpretacje otwarte. Łączenie religii z liberalizmem to wyzwanie naszych czasów. Jerzy Turowicz podjął je w Polsce bardziej niż ktokolwiek inny.
Od 1968 roku stopniowo poznawałem formację  katolicyzmu otwartego i wiele temu zawdzięczam w moich poszukiwaniach, które można by zapewne nazwać dążeniem do judaizmu otwartego na świat, a zarazem związanego z polskością. Sądzę, że podobnie odczuwa to więcej polskich Żydów średniego pokolenia. Jerzy Turowicz był zainteresowany wynikami tych poszukiwań i naturą obecnego procesu ""dezasymilacji"", który pewną liczbę Polaków o żydowskich korzeniach prowadzi do aktywnego uczestniczenia w życiu żydowskim.
""Tygodnik"" zawsze konsekwentnie przeciwstawiał się antysemityzmowi. W przeciwieństwie do tych, którzy nazywają go ""Żydownikiem Powszechnym"", rozumiem, że robił to nie tylko dla Żydów, ale przede wszystkim z myślą o zdrowiu polskiego życia społecznego. Dzięki swemu redaktorowi pismo od dawna stało się forum przezwyciężania typowej w Polsce postawy obronnej: jeśli Żydom było źle, to nigdy z powodu Polaków, a zresztą Polakom było nie lepiej. Zasłużenie sławne artykuły Jana Błońskiego i ks. Stanisława Musiała są tego najlepszym przykładem. Choć to nastawienie było obecne zawsze, mam poczucie, że Jerzy Turowicz przeszedł ewolucję. Na pamiętnej konferencji w Oksfordzie w 1984 roku - pierwszym reprezentatywnym spotkaniu historyków polskich, izraelskich i zachodnich na temat historii Żydów w Polsce - nie miał on głębokiego zrozumienia żydowskich doświadczeń w Polsce i wpływu, jaki wywarły one na widzenie naszego kraju przez Żydów zagranicznych. Jednak jego otwartość umożliwiła mu zgłębienie tych spraw. Obyśmy wszyscy mogli być równie otwarci i chłonni!
Dialog chrześcijańsko-żydowski jawi się teraz - na przekór trudnościom i kontrowersjom - jako coś oczywistego. A przecież jeszcze nie tak dawno był nie do pomyślenia. Wśród czynników, które wpłynęły na tę zmianę w warunkach polskich, jest uważna, systematyczna, niezłomna praca u podstaw Jerzego Turowicza.
Stanisław Krajewski
Stanisław Krajewski - współprzewodniczący Polskiej Rady Chrześcijan i Żydów oraz przewodniczący Forum Żydowskiego
A mnie się dzisiaj śniło
Zadzwoniłam kiedyś do Jerzego Turowicza, żeby pogadać. Spytał, czy nie wybieram się do Krakowa. Powiedziałam, że chciałabym pójść na wystawę Chagalla.
- A mnie się dzisiaj śniło, że tam poszedłem - powiedział. - Ja już nie wychodzę na ulicę, ale w tym śnie jakoś zsunąłem się po schodach, powolutku podreptałem do muzeum, a kiedy stanąłem przed drzwiami, okazało się, że są zamknięte. Nie zobaczyłem Chagalla i wróciłem do domu. Powiedziałam: - Przecież można by zorganizować Panu tę wyprawę... - E, nie - powiedział. - Już za późno. Już tego Chagalla nie zobaczę...
Kiedy usłyszałam, że umarł, pomyślałam, że tam, gdzie teraz jest, otworzą się przed nim wszystkie drzwi, a Chagall osobiście mu pokaże miejsca i obrazy najpiękniejsze.
Naturalnie - jeżeli w ogóle jest jakieś TAM...
Hanna Krall
Niezawodność
Jerzy Turowicz nie żyje, a ja nie płaczę, bo wiem, a w każdym razie domyślam się, jak Pan Bóg go potraktuje, tylko zastanawiam się, jak to bywa przy takich okazjach, jakby wyglądało moje życie bez niego i bez ""Tygodnika Powszechnego"". Teraz łatwo sobie wyobrazić inne ewentualności, ale jakże wiele trzeba było mieć szczęścia, żeby dokładnie trzydzieści lat temu trafić do ""Tygodnika"". Dla ludzi wychowanych, po części w wyniku zbiegu okoliczności, w twardej niechęci do komunizmu i dla ludzi, dla których nie zawsze i nie we wszystkim polski Kościół był przedmiotem podziwu, ale którzy nie chcieli wcale go porzucać, nie było po prostu innego miejsca.
To brzmi negatywnie, ale trzeba pamiętać o przyjemnościach rozmowy z Jerzym, czy tylko bycia obok niego, bo przecież bardzo rozmowny to bywał szalenie rzadko. Pewnie wszyscy będą wspominali jego wielkość, więc ja wspomnę, jak znakomicie opowiadał dowcipy, jak bardzo potrafił się śmiać w redakcji, kiedy równie świetnie czynił to Mietek Pszon. Przyjaźń z ""Piwnicą pod Baranami"" i łatwość kontaktów z ludźmi polegała, w przypadku Jerzego, nie na głębokich rozważaniach, wielkich słowach (wstydził się wszelkiego nadęcia czy patosu), lecz na prostocie i poczuciu niezawodności. Jerzego nie można było zawieść i mam poczucie, że teraz, kiedy go już nie ma, także nikt z nas, bliskich jego światu, Go nie zawiedzie.
Marcin Król
***
Przekazuję wyrazy głębokiego współczucia ""Tygodnikowi Powszechnemu"", jego Czytelnikom i Współpracownikom Jerzego Turowicza.
Odszedł Człowiek mądry i dobry. Stworzył pismo, które dalece przekroczyło wymiar cotygodniowej gazety. Jerzy Turowicz i ludzie, których zgromadził wokół siebie, stali się ośrodkiem myśli i wartości chroniących polską tożsamość, tworzących podstawy dla demokratycznego państwa.
Tradycja i otwartość, niezłomność zasad, ale i tolerancja Jego ""Tygodnika"" pomagały w dialogu, poszukiwaniu pokoju społecznego i wysiłkach na rzecz Polski, która byłaby domem nas wszystkich.
Wspominam wszystkie nasze kontakty. Zarówno przy Okrągłym Stole, jak i związane z Jego pracą w Kapitule Orderu Orła Białego. Będę pamiętał Jego życzliwy uśmiech.
Odszedł wrażliwy i odważny Obywatel. Ponieśliśmy wielką stratę.
Rzeczpospolita winna jest Mu najlepszą pamięć.
Aleksander Kwaśniewski
Prezydent RP
Chrystusowe posłanie pokoju
W Jerzym Turowiczu my wszyscy utraciliśmy wielkiego publicystę, szczerego i uczciwego człowieka oraz przekonanego chrześcijanina, który także w Niemczech cieszył się ogromnym szacunkiem i miał wielu przyjaciół w naszym Kościele, w szczególności w Centralnym Komitecie Katolików Niemieckich. W roku 1995 otrzymał On jedno z najwyższych odznaczeń, jakie przyznaje państwo niemieckie - Federalny Krzyż Zasługi RFN.
Od założenia ""Tygodnika Powszechnego"" w roku 1945 aż do swej śmierci kierował nim jako redaktor naczelny, prowadząc to pismo przez zawirowania i burze ery komunistycznej. W tamtych czasach ""Tygodnik"" jako forum inteligencji katolickiej stwarzał przestrzeń wolności ducha w samym środku ideologicznej indoktrynacji. W takiej sytuacji potrzebni byli ludzie tacy jak Turowicz: mający silną wiarę i żyjący jej zasadami. Ich wewnętrzna integralność ujawniała się niezwykle silnie w sytuacjach granicznych - jak w roku 1953, gdy po śmierci Stalina redakcja ""Tygodnika"" odmówiła, mimo grożących sankcji, wydrukowania nekrologu dyktatora. Władze odebrały wówczas ""Tygodnik"" jej prawowitej redakcji i przekazały na kilka lat wiernemu reżimowi stowarzyszeniu ""Pax"". Powszechnie znane są, także w Niemczech, zasługi Jerzego Turowicza i jego wpływ na przełom polityczny, jaki dokonał się w Polsce w roku 1989.
Jerzy Turowicz był świadkiem cierpień Polski podczas okupacji niemieckiej. Dowiódł wówczas swej odwagi i stałości, uczestnicząc w podziemnym życiu kulturalnym, w tajnych grupach teatralnych i podziemnych czasopismach. Mimo tych bolesnych doświadczeń po II wojnie światowej zaangażował się na rzecz pojednania z Niemcami. Wiele lat później mówił, że jego głównym motywem było zawarte w Ewangelii Chrystusowe posłanie pokoju. Dlatego w połowie lat 60. Jerzy Turowicz bronił publicznie wymiany listów między biskupami polskimi i niemieckimi przed atakami władz komunistycznych.
Duchową postawę Jerzego Turowicza kształtowała prawdziwie katolicka otwartość na świat, w duchu Soboru Watykańskiego II. Jako korespondent ""Tygodnika"" i autor relacji z Soboru, miał On wielki wkład w publicystyczne rozpowszechnienie jego idei w Polsce. Niekwestionowane są także Jego zasługi dla dialogu chrześcijańsko-żydowskiego.
Dzisiaj, kiedy znajduje się już po drugiej stronie tego życia, pragniemy Mu za to serdecznie podziękować.
Niechaj Pan w chwili zmartwychwstania da Mu uczestnictwo w swym bogatym życiu, a wszystkim, których Jego odejście okryło smutkiem, udzieli pociechy i wsparcia.
Bp Karl Lehmann
Bp Karl Lehmann - przewodniczący Konferencji Episkopatu Niemiec i biskup-ordynariusz Moguncji.
Żegluga
Kiedy tuż po wojnie przyjechałem z rodzicami jako repatriant lwowski do Krakowa, demon poetycki mnie porwał i zacząłem z wierszami po redakcjach chodzić. Zewsząd mnie wyrzucano, aż trafiłem na tę samą ulicę, przy której do dzisiaj ""Tygodnik"" się mieści. Poznałem ówczesny skład redakcji: był tam ksiądz Piwowarczyk, był Jerzy Turowicz, naczelny redaktor, były panie Starowieyska-Morstinowa i Morstin-Górska. Mile zaskoczyła mnie, wtedy szczeniaka nieśmiałego i dopraszającego się łaski, ciepła temperatura przyjęcia - i zaczęło się drukowanie moich wierszy, a czasem i prozy. Turowicz mnie przez to w pewnym sensie ukierował, uformował, a matkowała mi pani Zofia Starowieyska-Morstinowa, aż za dobra kobieta - zawsze mówiłem, że miała zbyt miękkie serce, żeby być prawdziwym krytykiem literackim.
Zacząłem tam coraz częściej chodzić. Rozpoczynała się wtedy - by użyć zwięzłej przenośni - długa i trudna żegluga ""Tygodnika"" po niebezpiecznych i coraz bardziej sztormowych wodach, pośród mielizn, a zwłaszcza raf podwodnych. Niemal równolegle wystartował ""Tygodnik Warszawski"", obrał ostrzejszy kurs, taki na zderzenie, i poszedł na dno, chociaż i z wiejącą banderą. Zdaje mi się, że Turowicz przyjął strategię optymalną. Dać się zatopić z wielkim honorem na samym początku tej socrealistycznej imprezy, zwłaszcza kiedy - nie wiedzieliśmy tego - szło się kursem prostym na stalinizm, byłoby chwalebne i heroiczne, ale jaki stąd pożytek dla czytelników? Turowicz szedł halsem, cały czas pod wiatr, raz lewym halsem, raz prawym, nie w sensie politycznym oczywiście. Nie można iść prosto pod wiatr i on musiał dokonywać pewnych uników, wymagało to dużej umiejętności i sprawności: on był zarazem twardy i giętki. Zbliżał się do granicy tego, co było wtedy niewypowiadalne, czasami ją przekraczał i wtedy coś wylatywało, ale zawsze była już gotowa, złożona zastępcza kolumna i redaktor z metrampażem zmieniali układ, żeby uratować numer. Są teraz mędrcy, zwłaszcza na skrajnej prawicy, którzy mają mu za złe, że ""kolaborował"", ale był to taki rodzaj kolaboracji, dzięki któremu ""Tygodnik Powszechny"" stał się jedynym pismem tego rodzaju od zachodniej granicy NRD aż do Kamczatki i cieśniny Beringa, które nie było ani partyjne, ani się nie znajdowało pod patronatem jakiegoś ""sojuszniczego stronnictwa"" jak SD, tylko zachowało niezależność. I tę niezależność wewnętrzną bardzo dobrze się w nim wyczuwało.
Widziałem to najpierw z bliska - w latach 1946, 1947 - a w 1948 zaczął się mój kryzys. Odszedłem z ""Tygodnika"", bo mi w Warszawie zagrożono, że jak nie przestanę tam publikować, to żadnej książki nie wydam. Kiedy zmarł Stalin, byłem akurat w Zakopanem i deliberowaliśmy, czy wypada w dniu jego pogrzebu zjeżdżać z Kasprowego; mieliśmy już jednak miejscówkę, tośmy i zjechali. Powróciwszy dowiedziałem się, że ponieważ Turowicz stanął okoniem i nie chciał żadnych laurów post mortem publikować, pismo zostało zamknięte i Szwarcenberg-Czerny je przejął. To były najgorsze czasy, nie tylko w rozumieniu duchowym; Turowicz nie miał żadnych materialnych zabezpieczeń, nie siedział on nigdy na workach ze złotem. Kiedy po Październiku ’56 Gomułka oddał ""Tygodnik"", Turowicz zaczął numerację od numeru, który ostatni redagował, słusznie unieważniając w ten sposób całą tę serię pisma, która wychodziła pod PAX-em, kiedy skóra została, a wilcy wyjedli wnętrzności.
Potem sporadycznie próbowałem wrócić. Napisałem dla Turowicza recenzję z ""Dziecka przez ptaka przyniesionego"" Kijowskiego, ale cenzura ją zdjęła. W późnych latach 70. stałem się już tzw. konfidentem, bywałem na posiedzeniach redakcji, przeważnie nic nie gadałem, tylko słuchałem. Przychodziłem też do Mieczysława Pszona na rozmowy polityczne, a czasem i do Turowicza, który naprawdę miał mało czasu, bo zajmował się wszystkim, nie tylko ""Tygodnikiem"", ale i losami katolicyzmu polskiego dosyć silnie oprymowanego przez władze. Starał się przy tym nie tylko utrzymać linię, ale i zespół. Kiedy siadywałem na redakcyjnych skórach - jeszcze i w dawnych latach - zauważyłem rzecz charakterystyczną. W czasie obrad, kiedy na tablicy rysowało się skład numeru, Turowicz mało mówił. Był obecny, czasem coś naprostował; był po prostu kimś między sternikiem a kapitanem. Stwarzał jednak jednolitość ducha, który łączył rozmaite bardzo charaktery.
Dosyć późno dostrzegać też zacząłem osobliwą dwutorowość redakcyjnego żeglowania z jednej strony Giedroycia, z drugiej Turowicza. Tworzą oni dziwną parę, która tylko w tym sensie się dobrała, że obaj to, mówiąc prymitywnie, prawdziwi patrioci; dziś nie wolno powiedzieć ""prawdziwi Polacy"", bo znaczy to coś okropnego. Różnica była taka: Giedroyc siedział w Paryżu, miał czułki wprowadzone do kraju, ale jednak nigdy nie żył w środku PRL, natomiast Turowicz cięgi brał na miejscu. Wielu decyzji nie można było właściwie ocenić z zewnątrz, kiedy się nie znało trudnej do określenia atmosfery państwa dążącego do tego, ażeby się stać państwem totalitarnym. Polska nigdy się nim nie stała ze względu na panujący bałagan, byliśmy, jak wiadomo, najweselszym barakiem w obozie...
Zgadzam się z panią Rutą Buczyńską, która w ""Wyborczej"" napisała, że Turowicz należał do małej garstki ludzi naprawdę niezastąpionych. Nie był oczywiście wszechmocny - co jednak mógł, to zrobił. Gdzie są ci, którzy potrafili zrobić więcej w tych najgorszych czasach? Mówić teraz jest strasznie łatwo - słowu powiedzianemu grosz cena - ale wtedy, jak się tak gwałtownie zmieniały polityczne klimaty i temperatury w Polsce, wymagało to niesłychanie subtelnego wyczucia sytuacji, tym bardziej, że redakcja raczej nie miała swoich tzw. wiewiórek w Politbiurze. Trzeba się było orientować podług sytuacji zewnętrznej. W redakcji wszyscy uważali, że gabinet naczelnego jest nafaszerowany jakimiś podsłuchawkami i od czasu do czasu wychodziło się na Planty, żeby otwarcie porozmawiać.
Był taki jeden dzień czerwcowy, dzień wyborów, kiedy wszyscy wracali od urn z dziwnymi uśmiechami. Komunę wtedy diabli wzięli, większość głosów padła przeciwko niej. Na drugi czy trzeci dzień pobiegłem do ""Tygodnika"", poszedłem prosto do sanktuarium Turowicza i jak nigdy wcześniej, nie mógłbym nawet powiedzieć, że świadomie, padliśmy sobie w ramiona. To był bardzo podniosły moment, bo czuliśmy, że się stała rzecz niemożliwa i nie przypuszczaliśmy, że dojdzie do tego, co teraz widzimy: Lepper i tak dalej. Zaczęliśmy się spotykać w zupełnie innej aurze, trochę początkowo zdziwieni wszystkim, co się stało. Pszon negocjował traktat z Niemcami, przychodziły tłumy zagranicznych korespondentów i nie trzeba było z nimi wychodzić na Planty. A przy tym wszystkim Turowicz pozostał taki sam, jaki był na początku.
Teraz widzę, że od chwili, kiedy go pierwszy raz zobaczyłem, aż do końca swego życia prowadził jedną i tę samą politykę - w granicach możliwości oczywiście. To niesłychanie rzadkie: czasy się zmieniają, tempora mutantur et nos mutamur in illis, a on się nie zmieniał. A co będzie teraz? Przezacny redaktor ""Trybuny"" zapytał mnie, czy ""Tygodnik"" będzie dalej istniał. Zapewniłem go, że nastąpi niechybnie reorganizacja redakcji, ale żeby się nie niepokoił zanikiem ""Tygodnika"", bo on nie zaniknie, aczkolwiek czas mamy fatalny.
Uwaga natury pseudofilozoficznej: nie jest wszystko jedno, czy zgon człowieka, któremu choć trochę na Polsce zależy, przychodzi w dobrym dla Polski czy w złym okresie. Mówiąc cum grano salis: szczęśliwi, którzy umierali w październiku ’56 albo zaraz po Okrągłym Stole, bo odchodzili z tego świata z poczuciem, że nastała dziejowa sprawiedliwość. Ale Polska jest trochę jak pacjent chory na serce, u którego następuje włókienkowe drganie i który wymaga tzw. defibrylacji mocnym uderzeniem elektrycznym. Najmocniejszym uderzeniem, które powoduje, że serce zaczyna znowu w Polsce bić, jest niestety rozbiór: wszyscy wtedy się jednoczą... Jak się zbierze trzech Polaków, to stworzą pięć partii - bardzo to smutne. Turowicz w granicach swoich ludzkich albo i nadludzkich możliwości starał się lać oliwę na bałwany wzburzonego morza, ostatnie perturbacje musiały go jednak trapić.
Teraz wszyscy zaczęli pisać o nim gwałtownie same dobre rzeczy. Jakbym się jednak nawet bardzo wysilił, ażeby jakieś jego błędy albo uchyby wykryć, to i tak nie potrafię. Nie wiem, czy go Papież zechce na ołtarze podnieść - wcale bym się jednak nie zdziwił.
Stanisław Lem
Cofam taśmę
Jerzy Turowicz umarł, chociaż od nas nie odszedł. W dniu Jego śmierci siedzieliśmy z Władkiem Bartoszewskim w Café Central. Rozmawialiśmy o Jerzym i nagłym pogorszeniu się Jego stanu zdrowia. Godzinę później dowiedziałam się o Jego śmierci. Potem dzwonili przyjaciele. Znajomi. ""Czy już wiesz... Kończy się jakaś epoka... Nie ma powtórki z życia..."" Odnalazłam kasetę filmową, na której Jerzy stoi z założonymi rękami, ze swoim ciepłym, półprzymkniętym uśmiechem... Cofam taśmę...
Jerzy Turowicz umarł, chociaż od nas nie odszedł.
Ewa Lipska
Do Anny Turowiczowej
W związku ze śmiercią Pani ukochanego Męża, razem z żoną chcemy złożyć wyrazy najserdeczniejszego współczucia. Chcemy dzielić tę żałobę razem z Panią, gdyż w Jerzym Turowiczu utraciliśmy prawdziwie ojcowskiego przyjaciela. Mąż Pani pozostanie w naszej pamięci jako człowiek spokojny, trzeźwo myślący, a przy tym pełen humoru. Będziemy się za Niego modlić.
Od roku 1973, kiedy poznaliśmy Jerzego Turowicza, mogliśmy wiele razy prowadzić z Nim długie i wyczerpujące rozmowy, czasem w Bonn, najczęściej jednak w Krakowie. Dzięki temu mogliśmy osobiście doświadczyć, z jaką prostolinijnością pracował On dla swego kraju i dla Kościoła. Jerzy Turowicz i Jego gazeta musieli pokonać przy tym niejedną trudność. Na początku źródłem tych trudności był reżim komunistyczny; natomiast po roku 1989 to przede wszystkim kręgi kościelne często i ostro krytykowały otwartą postawę ""Tygodnika Powszechnego"". Dla nas było to tym bardziej niezrozumiałe, że Mąż Pani był nie tylko człowiekiem głęboko wierzącym i wiernym Kościołowi, ale także dlatego, iż domagał się On od Kościoła w Polsce jedynie tego, co w swoich licznych dekretach ustalił Sobór Watykański II. Przez śmierć Pani Męża Polska, a w szczególności Kościół w Polsce, utraciły jedną ze swych największych postaci.
My, Niemcy, jesteśmy zobowiązani do szczególnej wdzięczności wobec Jerzego Turowicza. Bardzo wcześnie zaangażował się On na rzecz porozumienia i pojednania między Polakami a Niemcami. Licznym Niemcom, którzy odwiedzali ""Tygodnik Powszechny"", On osobiście albo Jego redakcyjni współpracownicy ukazywali inny obraz Polski. A poza tym wiele razy to On napominał nas, Niemców, abyśmy trwali przy wizji zjednoczenia naszej podzielonej ojczyzny. Taka postawa była tym bardziej niezwykła, że w tamtych latach wielu Niemców pogodziło się już z podziałem Niemiec i uznało go za nieodwołalny. Także dlatego jesteśmy Mu winni wdzięczność.
Jako pracownik Generalnego Sekretariatu Centralnego Komitetu Katolików Niemieckich chciałbym powiadomić Panią, że przed dzisiejszym posiedzeniem władz Centralnego Komitetu jego członkowie wzięli udział w Mszy świętej odprawionej w intencji Pani Męża.
Chcemy dzielić z Panią ból i żałobę. Głęboka wiara Jerzego Turowicza pozwala nam jednak mieć nadzieję, że Jego życie nie skończyło się, ale tylko zmieniło. Źródłem pociechy niech będzie więc dla nas wszystkich świadomość, że u boku naszego Pana mamy teraz szczególnego orędownika.
Vincens M. Lissek
Bonn, 29 stycznia 1999
Vincens M. Lissek (ur. 1936 na Górnym Śląsku) od 1968 pracuje w Generalnym Sekretariacie Centralnego Komitetu Katolików Niemieckich, gdzie zajmuje się współpracą z Polską.
Sługa Prawdy
Jerzy Turowicz, w jednym z najtragiczniejszych okresów Historii, wiernie i odważnie dawał świadectwo Prawdzie. Nieustannie, z siłą Ewangelii, budził sumienia; z cierpliwym miłosierdziem skupił, bez względu na istniejące między nimi różnice, wszystkich tych, którzy chcieli bronić wolności i godności Człowieka.
Będąc świeckim chrześcijaninem, był w oczach wszystkich znakiem Kościoła Chrystusowego i nadziei, którą Ten głosił.
Łącząc się w bólu z jego rodziną i jego przyjaciółmi, modlę się do Pana, by przyjął go w Swoim Pokoju i Swojej Radości, tak jak obiecał to dobrym i wiernym sługom.
Kardynał Jean-Marie Lustiger
Arcybiskup Paryża
Na pogrzeb Jerzego Turowicza
Cóż to za wielkie uciszenie i uspokojenie serc, że stajemy przy trumnie i ołtarzu Mszy Świętej z tą samą wiarą w Chrystusa, z którą żył i w której umarł śp. Jerzy Turowicz. Ona była fundamentem fundamentów: wiara w Boga i przeniknięte nią przeświadczenie o wartościach, od których nie ma dyspensy ani przetargu. Wartości, bez których zachowania człowiek i świat nie byłby ludzki. Marzec roku 1953 sprawdził te najgłębsze przekonania, które kazały katolikowi świeckiemu powiedzieć: ""non possumus"".
Jerzy Turowicz, chrześcijanin w Kościele i świecie, katolik świecki, przez całe swoje życie był zaangażowany w sprawy kultury, polityki, życia społecznego, w służbę słowa i w swoją własną rodzinę. W czasie II Soboru Watykańskiego i po jego zakończeniu był promotorem nowej świadomości Kościoła i katolików świeckich w jego wspólnocie. Podjął szanse i zadania refleksji i recepcji. Trzeba było iść i równocześnie szukać drogi. Był w tym człowiekiem mądrym.
Doświadczyłem tego z bliska zwłaszcza w dziedzinie apostolstwa świeckich. Przez 20 lat byliśmy razem w Komisji Episkopatu do tych spraw, powołani do niej przez Kardynała Wojtyłę, jej przewodniczącego. Jerzy Turowicz był człowiekiem dialogu, także w Kościele. Mogłem się tego uczyć jako świadek dialogu Kardynała Metropolity z Redaktorem Naczelnym i jego ""Tygodnikiem"". A szukanie dróg i podejmowanie decyzji po roku 1989 w mnogości diagnoz, modeli i projektów było sztuką szczególnie trudną...
Kraków i Kościół Krakowski zawdzięcza bardzo wiele śp. Jerzemu Turowiczowi, a ja zaznałem od Niego przez ponad 50 lat bardzo wiele przyjaznej życzliwości.
Chrystus mówi: ""Ja jestem zmartwychwstaniem i życiem. Kto we Mnie wierzy, choćby i umarł, żyć będzie. A ja go wskrzeszę w dniu ostatecznym!"" Mówił to przy grobie Łazarza w Betanii. Mówi to przy grobie Jerzego Turowicza, w Tyńcu.
Ks. Kard. Franciszek Macharski
Arcybiskup Metropolita Krakowski
Klisze pamięci
Jerzy wprowadzał w życie redakcji spokój, ład i bezpieczeństwo. Ważna była zawsze fizyczna obecność. Odczuwało się ją poprzez ściany Jego gabinetu. Kiedy wyjeżdżał na dłużej, pękał rytm monotonnych zajęć, wkradał się jakiś nieporządek, chaos. Narastały napięcia i nerwowość.
Był Szefem niezwykłym: zawsze opanowany, umiejący wysłuchać innych, nie narzucający swoich poglądów. Mądry mądrością Eklezjasty, który wiele widział, wszystkiego doświadczył i niczemu się nie dziwi. Przygotowany na każdą sytuację, nawet na głupstwo i złość tych, którzy uważają się za mędrców. ""Pokolenia przychodzą i odchodzą, a ziemia trwa po wszystkie czasy"".
Wzór prawości i rzetelności. Nam, młodszym zdarzało się, że zapomnieliśmy odpisać na czyjś list, w porę przeczytać powierzony artykuł. Może nawet okazywaliśmy niecierpliwość, kiedy dochodziły do nas czyjeś żale, które wydawały się nam urojone. Wszystkie te słabości - zdawałoby się tak zwyczajne naturze ludzkiej - były poza Jerzym. Nie miały do Niego dostępu. Odpisywał na listy nawet szalone, cierpliwie tłumacząc czytelnikom swoje racje.
Nauczył nas, nie ucząc, czegoś bardzo istotnego w pracy dziennikarskiej, że w tym zawodzie obowiązuje pewien ethos - ethos uczciwości intelektualnej. Kiedy się go łamie, traci się na zawsze wiarygodność. Nie wystarczy talent, sprawność rzemiosła, ważna jest postawa zrozumienia i przyjaźni wobec każdego szukającego prawdy, szczególnie tego, który błądzi i porusza się po omacku. W ""Tygodniku"" nikt nigdy nikogo nie nawracał. Jerzy pozwalał każdemu być sobą. Gwałt intelektualny i ideologiczny nie miał prawa wstępu w przestrzeń, w której się poruszał. To właśnie przyciągało ludzi spoza kręgu katolickiego - osobowości wybitne: poetów, malarzy, muzyków, publicystów, chodzących niewydeptanymi ścieżkami. Była to przede wszystkim zasługa Naczelnego, redaktora otwierającego przed pismem horyzonty nowe, których jeszcze w pełni nie zgłębiliśmy.
Muszę to wyznać: Jerzemu Turowiczowi zawdzięczam niejedno wzruszenie religijne i podstawowy zrąb mojej metafizyki. W pamięci mam żywe obrazy Dni Skupień pracowników ""Tygodnika"" w zaciszu krakowskich i podkrakowskich klasztorów: u Jezuitów przy Kopernika, Kamedułów na Bielanach, Benedyktynów w Tyńcu, Bernardynów w Kalwarii Zebrzydowskiej - dni wewnętrznej ciszy, zamyślenia, modlitwy. Przychodził na nie zawsze Redaktor Naczelny, jeśli nie był w dalekiej podróży. Czasem pełnił rolę lektora (natura obdarzyła Go piękną barwą głosu, a przy tym wykazywał nieprzeciętny respekt dla interpunkcji, rozkładu akcentów, intonacji frazy), odczytującego kartki z żywotów świętych podczas posiłków w klasztornych refektarzach. Te ""kąpiele duchowe"" dla drugiej generacji ludzi ""Tygodnika"", do której się zaliczam, miały kolosalne znaczenie. Integrowały i formowały środowisko. Pozwalały zbudować w czasach ""realnego socjalizmu"" wspólnotę świadomą swoich podstawowych celów i zadań. W tych dniach milczenia, ciszy i kontemplacji rodziły się najlepsze pomysły, hartowała się wola pracy dla umęczonej Polski, dla Kościoła.
Patrząc przez niemal pół wieku na utrudzonego Szefa: pochylonego z uwagą nad najdrobniejszym tekstem, korygującego błędy literowe, stylistyczne, piszącego do współpracowników obszerne listy, przeglądającego codziennie sterty gazet, czułem zawsze małą zazdrość i zarazem wielki podziw dla Jego umiejętności gospodarowania swoim czasem. Jerzy - wyłączam z tego lata choroby - miał czas na wszystko: na czytanie najnowszej poezji, koncerty muzyki rockowej, przedstawienia teatralne, filmy, zwiedzanie galerii sztuki, spotkania literackie i życie towarzyskie. Był po prostu wszędzie, gdzie się coś dobrego lub ważnego działo. Uważny, przyjazny ludziom, uśmiechnięty. Wrażliwy aż do bólu na każdy okruch dobra i piękna. Wiedza o życiu przysparza jednak i cierpień - jak zapisano w Księdze Eklezjasty. Bo ""kolistą drogą wieje wiatr / i znowu wraca na drogę swego okrążenia"".
Bronisław Mamoń
Fotografia
Oto zdjęcie, które przechowujemy z coraz większą pieczołowitością. Zostało zrobione w pierwszych dniach czerwca 1981 roku w mieszkaniu pani Anieli Urbanowicz na Nowym Świecie w Warszawie. Starzy przyjaciele obchodzą 82. urodziny pani Anieli w jej kuchni. Brat Roger był najpierw w Piekarach Śl. na pielgrzymce mężczyzn, następnie na pogrzebie kard. Wyszyńskiego. W Warszawie, jak prawie zawsze, zatrzymał się w mieszkaniu pani Anieli. Stamtąd następnego dnia rano pojechał wprost do Rzymu odwiedzić w szpitalu Papieża. To podczas tego spotkania, które przedstawia załączone zdjęcie, młodzi z Warszawy przynieśli snop polnych kwiatów, które brat Roger zawiózł zranionemu Papieżowi.
W tych dniach ze szczególną wdzięcznością myślimy o ""Tygodniku"", o panu Jerzym i wszystkich, którzy ""Tygodnik"" tworzyli i tworzą. Z braćmi, którzy znali państwa Turowiczów, próbujemy sobie przypomnieć wszystko, co nas łączyło. We wszystkich tych wspomnieniach jest już tyle odblasków tego Światła, w którego pełni żyje teraz pan Jerzy.
Brat Marek z Taizé
Jerzy i kontynuacja
Niełatwo przychodzi mi wypowiadać się o Jerzym Turowiczu w kilka dni po Jego śmierci. Myślę o Nim i o tym jak bardzo będzie brakowało w Polsce Jego autorytetu. Ale myślę także o dziele Jego życia, o ""Tygodniku Powszechnym"". I mam przeświadczenie, że sam Jerzy chciałby tego, aby teraz pomyśleć nie tylko o Nim, lecz i o przyszłości dzieła, które zostawia.
Kontynuacja tego dzieła wymaga sprostania tym miarom, jakie przez 53 lata wyznaczał ""Tygodnikowi Powszechnemu"" Jerzy Turowicz. Zmieniała się sytuacja, zmieniają się gusta, zainteresowania, potrzeby. Miara jednak pozostaje.
Nie wątpię, że zespół ludzi skupionych dziś w ""Tygodniku"" dobrze rozumie i trudności, i wielkość tej kontynuacji. Czy jednak w dzisiejszym polskim życiu, w polskiej kulturze i w Kościele w Polsce istnieje dostatecznie mocna i głęboka świadomość, że dzieło Turowicza stanowi część naszego wspólnego dobra i dziedzictwa? Czy więc, ponad wszystko inne, stosunek do kontynuacji tego dzieła kształtować będzie poczucie, że pismo to od ponad pięćdziesięciu lat stanowi instytucję polskiej kultury o znaczeniu narodowym?
Odszedł Człowiek, któremu bardzo wiele zawdzięczamy. Mało kto miał życie tak wewnętrznie bogate i tak wytrwale służył temu, co kochał.
Niebu przybył prawdziwy chrześcijanin - jak podobno miał powiedzieć kardynał Deskur na wiadomość o śmierci Turowicza. Wśród nas pozostało Jego dzieło: ""Tygodnik Powszechny"" - potrzebny dziś wolnej Rzeczypospolitej dla rozwoju kultury obywatelskiej, kultury namysłu i debaty. Potrzebny Kościołowi w Polsce w nowym czasie ewangelizacji.
Tadeusz Mazowiecki
O wolność, nie tylko Polski
Bardzo wcześnie, bo już od początku lat 50., Jerzy Turowicz zaangażował się na rzecz porozumienia między Polakami a Niemcami. Działalność ta była znienawidzona przez ówczesne władze komunistyczne PRL. Wśród wielu Polaków natomiast, pamiętających okropności panowania narodowosocjalistycznego, spotykała się z niezrozumieniem. Pomimo to Jerzy Turowicz poszedł tą właśnie drogą. Nie tylko sam szukał kontaktów z Niemcami i z niemieckimi katolikami, ale zachęcał swoich redaktorów i przyjaciół do szukania takich kontaktów - w tym także z niemieckimi politykami. Wiele z tych osób, które wówczas pracowały wspólnie z nami na rzecz zbliżenia polsko-niemieckiego, pozostaje do dziś naszymi przyjaciółmi.
Nakierowana na Niemcy działalność Jerzego Turowicza opierała się na przekonaniu, że porozumienie i pojednanie między Polakami a Niemcami jest najważniejszą przesłanką pokojowego współżycia w Europie. Mimo różnych przeciwności temu założeniu pozostał wierny aż do śmierci. Wraz z Jego śmiercią wszyscy straciliśmy wielkiego Polaka i wielkiego Europejczyka.
Jerzy Turowicz był na różne sposoby związany z Centralnym Komitetem Katolików Niemieckich. Brał udział w wielu Katholikentagach (odbywających się co dwa lata, wielotysięcznych zjazdach niemieckich katolików). Prowadził szereg rozmów z moimi poprzednikami na stanowisku przewodniczącego Centralnego Komitetu i zawsze miał otwarte serce na nasze sprawy. Chociaż sam nigdy nie zabierał publicznie głosu podczas Katholikentagów, troszczył się o to, aby występowali na nich jego redakcyjni współpracownicy i przyjaciele. Jako spiritus rector współpracy między katolikami z Polski i Niemiec wspierał działalność takich osób jak Józefa Hennelowa i Władysław Bartoszewski, a zwłaszcza Mieczysław Pszon. Był nie tylko sygnatariuszem, ale także jednym z ojców duchowych wspólnego oświadczenia polskich i niemieckich katolików na 50. rocznicę wybuchu II wojny światowej ""O wolność, sprawiedliwość i pokój w Europie"", opublikowanego 1 września 1989 roku.
Troszczył się o to, aby poprzez ""Tygodnik Powszechny"" polska opinia publiczna mogła poznać inny obraz Niemców i Niemiec niż ten, jaki rysowała wówczas propaganda komunistyczna. Patrząc na postać Jerzego Turowicza wielu ludzi z Niemiec, zwłaszcza młodych, mogło doświadczyć, co to znaczy pracować na rzecz wolności, sprawiedliwości i demokracji w warunkach komunistycznej dyktatury. Przez całe swe życie służył prawdzie i wolności; nie tylko wolności Polski, ale także innych krajów.
Hans Joachim Meyer
Hans Joachim Meyer - przewodniczący Centralnego Komitetu Katolików Niemieckich. Przed rokiem 1989 mieszkał w Niemieckiej Republice Demokratycznej.
Turowicz i Jacques Maritain
Chciałbym coś powiedzieć o latach, kiedy formowała się osobowość Jerzego Turowicza, a więc o latach dwudziestolecia między pierwszą i drugą wojną światową. Był to ostatni okres, kiedy polska inteligencja brała dużo z Francji i na ogół znała język francuski. Młody Turowicz poruszał się, by tak rzec, po francuskiej orbicie, choć niekoniecznie znajdował tam to samo, co inni. Znajdował tam przede wszystkim katolicką myśl francuską, a w niej to zwłaszcza dojrzewały idee odnowy w Kościele, które przygotowały Sobór Watykański.
Francja miała wtedy wybitnych teologów, którzy pogłębiali ""katolicyzm intelektualny"" i wbrew procesom rozkładowym języka literackiego, pisali znakomitą, klarowną francuszczyzną. Największy jednak wpływ zarówno we Francji, jak za granicą, wywierał wtedy Jacques Maritain (1882-1973): ani duchowny, ani teolog z wykształcenia, laicki filozof, z rodziny protestanckiej, w młodości student Bergsona, którego filozofia skierowała go do rozmyślań o religii i przejścia na katolicyzm. Maritain wybrał za swój cel odnowienie tomizmu, który wtedy wydawał się beznadziejnie skostniały i nawet niezdolny przemówić do człowieku dwudziestego wieku. W wielu swoich książkach Maritain dowodzi, że mnóstwo zjawisk nowoczesności można skutecznie wyjaśnić posługując się systemem myśli zbudowanym przez św. Tomasza. I tutaj paradoks. W swoim powrocie do tomizmu Maritain nie był wyjątkiem, był natomiast wyjątkiem, jeżeli chodzi o wyciąganie z niego wniosków. Liczni zwolennicy ""światopoglądu chrześcijańskiego"" w takich krajach jak Włochy czy Portugalia posługiwali się pismami św. Tomasza dla uzasadnienia rządów autorytarnych i wyglądało na to, że samo to nazwisko stało się własnością antyparlamentarnej i antyliberalnej prawicy. Ta tendencja była Maritainowi zupełnie obca. Przeciwnie, jego tomistyczny katolicyzm był otwarty na zmienność i nie próbował jej zamrozić, tolerancyjny i ekumeniczny. W wielu ideach Soboru Watykańskiego można znaleźć ślad uważnej lektury książek Maritaina, który zresztą był jednym z nielicznych świeckich jego uczestników. Nie znaczy to jednak, że należał do skrajnie postępowego skrzydła, próbującego przepchnąć w komisjach najdalej idące reformy. Zdawał sobie sprawę z kosztów odnowy, z grożącego wiernym poczucia chaosu. W starości pisze jedną ze swoich najciekawszych książek, w której próbuje przywrócić właściwe proporcje pomiędzy zachowawczością i reformą. Jest to ""Le paysan de la Garonne"" (""Chłop z Garonny"", 1966), próba wyłożenia prostym językiem swoich poglądów, sposobem ""kawa na ławę"".
Maritain przed wojną stał się mistrzem niedużych grup inteligencji katolickiej w różnych krajach. Również w Polsce, gdzie czytało go namiętnie środowisko czasopisma ""Verbum"" wydawanego w Laskach pod Warszawą, na którego też zaproszenie Maritain raz Polskę odwiedził. A właśnie młody Turowicz jak najbardziej był częścią tego właśnie środowiska, i bez wielkiej przesady można uznać ""Tygodnik Powszechny"" za kontynuację ""Verbum"" w nowych warunkach.
Tomizm w ujęciu Maritaina był czymś niemiłym zarówno dla duchownych, jak i świeckich tradycjonalistów, którzy posługiwali się tą filozofią dla umacniania swojej twierdzy albo wręcz dla propagowania totalizmu z dodatkiem przymiotnika ""katolicki"". Nazwisko św. Tomasza często pojawiało się na łamach ""Prosto z mostu"" i pism pokrewnych. Jak się zdaje, ta myśl średniowieczna zawiera w sobie jakieś pierwiastki, które, odpowiednio potraktowane, rozwijają się w nieoczekiwane formy, niby japońskie kwiaty z bibułki włożone do wody. Jednym z tych pierwiastków była ugruntowana logicznie pewność posiadania prawdy, nie pozwalająca odnosić się tolerancyjnie do błędu. Bo jeżeli posiadam prawdę, czyż mogę pozostawiać spokojnie w błędzie moich bliźnich, którzy się mylą? Kiedy następuje przerzut tego rozumowania w życie ludzkich społeczeństw, skutki nie są najlepsze.
Maritain rozbrajał te potencjalnie niebezpieczne ładunki w Tomaszowych pismach, zachowując jednak wierność wobec podstawowego przesłania, którym jest szacunek dla ludzkiego rozumu. Pociągał czytelników swoim zaciekawieniem współczesnością, szczególnie jej ciągłą fermentacją w nowych prądach filozofii, literatury i sztuki. I właśnie te aspekty jego dzieła najsilniej w Polsce oddziałały.
Maritaina trochę tłumaczono, choć jego zwolennicy czytali go głównie w oryginale. W latach trzydziestych (nie pamiętam daty) ukazała się ""Sztuka i mądrość"" - tytuł oryginału: ""L’art et scholastique"". Ta książka utrafiła w potrzeby młodego pokolenia adeptów literatury i była w ich kołach dyskutowana. Jeden z najbardziej obiecujących młodych krytyków, Ludwik Fryde, wręcz obrał Maritaina za swego przewodnika i cytuje go gęsto w swoim artykule-manifeście w pierwszym numerze czasopisma ""Pióro"". Pismo to w zamiarze jego redaktorów, Frydego i Józefa Czechowicza, miało otwierać nową orientację w polskiej poezji. Ukazał się tylko numer pierwszy, w 1939 roku, drugi spłonął w drukarni, Czechowicz zginął we wrześniu 1939, Fryde w 1942.
Jerzy Turowicz interesował się sztuką i był znawcą poezji. W swoich poglądach na tę dziedzinę wiele zaczerpnął z Maritaina, a ponieważ było to też moim przypadkiem, następowało współbrzmienie i rozumieliśmy się doskonale. Dotyczyło to warunków piękna dzieła sztuki: integritas (chyba można to przetłumaczyć jako pełnia), consonantia (harmonia), claritas (promienność?). Ale także od Maritaina pochodziła pewna nieufność Turowicza wobec sztuki czystej, uwielbiającej samą siebie. Ten rodzaj pojmowania sztuki pojawia się w ostatnich dekadach dziewiętnastego wieku i zbiega się z kryzysem wiary religijnej oraz poszukiwaniem jej substytutu. Maritain ostrzegał, pisząc negatywnie o tych, którzy uznali sztukę za ""chleb anielski"". Tutaj ja też się z nim zgadzałem.
Nie tylko w zakresie ""Mądrości i sztuki"" Turowicz był ""maritainistą"". Całe jego stanowisko wobec wielkich społecznych problemów stulecia i wobec Soboru Watykańskiego nosi cechy ""Humanizmu integralnego"" jak nazywa się jedna z maritainowskich książek. Rzecz dziwna, w swoich ostrożnych, zawsze wyważonych sądach, w darze umiaru, Turowicz jest bliski Maritainowi także temperamentem. Taki temperament rozmaicie jednak działa w zależności od warunków, w jakich wypadło mu się znaleźć. Turowicz miał być poddany próbom, których Maritain, szczęśliwie dla siebie, uniknął, choć jasno wypowiadał się przeciwko kolaboracji z Niemcami i, wybrawszy emigrację, ""był głosem wolnych Francuzów De Gaulle’a"". Turowiczowi przypadło teoretycznie niemożliwe zadanie założenia i utrzymania jedynego niezależnego pisma na obszarze od Łaby do Władywostoku. W jakim stopniu jego przyrodzonym zdolnościom i temperamentowi pomagała znajomość myśli Maritaina, będą mogli opowiedzieć jego bliscy współpracownicy. Warto jednak zauważyć, że jako redaktor i polityk był wystawiony na niezliczone pokusy stopniowego i maskowanego przejścia na pozycje marksistów, czego klasycznym przykładem była grupa ""Paxu"" wyznająca katolicyzm, a jakże, spod znaku św. Tomasza z Akwinu. Tutaj okazywały się pożytki z zaprawy w myśli rygorystycznej, ale nie totalitarnej. Jak się zdaje, inteligencja katolicka podczas wojny i zaraz po wojnie lubiła mówić o personalizmie Emmanuela Mouniera i może Turowicz coś tam o nim pisał. Gdyby jednak brał go poważnie, naraziłby swoją myśl na niejasność i wykrętność. Mounier w Polsce był znany właściwie tylko z drugiej ręki i jego legenda nie bardzo odpowiadała rzeczywistości. Bardzo postępowy i nawet lewicowy, wykazywał skłonność do sojuszów z rządami autorytarnymi. Podczas wojny otarł się o kolaborację z rządem Vichy (należąc do tzw. grupy Uriage), po to, żeby po wojnie przyłączyć się do chóru sławiącego państwo Stalina i pływać w zupie prokomunistycznego Paryża. Wynikało to chyba z chaotyczności i mglistości jego filozoficznych założeń. Wątpliwy przewodnik,  i cokolwiek o nim Turowicz myślał, dobrze, że nie stał się ""personalistą"" w pojęciu tego terminu u Mouniera.
Dużo tedy pokus i dzisiaj podziwiamy Turowicza za spokojne ich odsunięcie, mocą działającego w nim homeostatu. Jeden z kilku naprawdę wielkich ludzi dwudziestego wieku, był ukształtowany w Polsce międzywojennej, co odnotowuję z dumą, choć trzeba przyznać, że i wtedy w kraju katolickim należał do malutkiej mniejszości. Dla tej mniejszości wiele znaczyły pisma Jacques Maritaina, przynoszące wieść, że religia nie musi być sprawą wyłącznie obrzędową albo dodatkiem do politycznych haseł, że gmach wzniesiony przez katolickich filozofów i teologów jest wspaniałym labiryntem zasługującym na zwiedzanie. To teraz, kiedy drukują się artykuły na religijne tematy w ""Tygodniku Powszechnym"", ""Znaku"" czy ""Więzi"", można o tamtej budzicielskiej roli mniej czy bardziej zapomnieć. Osobowość i zakres działań Jerzego Turowicza nam o tym przypominają.
Czesław Miłosz
W sytuacji dialogu
Dla mnie Jerzy Turowicz był uosobieniem instytucji: ""Tygodnika Powszechnego"" i środowiska, które udało mu się stworzyć. Nie ukrywam, że to środowisko miało olbrzymi wpływ na moją formację duchową, zwłaszcza w młodym wieku, ponieważ czytałem ""Tygodnik"" już jako alumn w seminarium. W ""Tygodniku"" znajdowałem mocne duchowe oparcie.
Czytaliśmy z ogromną atencją nie tylko to, co zostało napisane, ale także jak zostało napisane, ponieważ był to dla nas głos katolicyzmu autentycznego i pogłębionego. Było to niesłychanie ważne w tamtych czasach, kiedy usiłowano stwarzać pozory, że wiara jest niegodna człowieka wykształconego, że jest to już tylko relikt przeszłości. Osoby tworzące środowisko ""Tygodnika"" były więc dla nas, ludzi młodych, dodatkowym motywem: ich przykład zachęcał do pogłębienia wiary. Znałem teksty Jerzego Turowicza i Jego współpracowników. Kiedy uczono nas historii ruchów rewolucyjnych, sięgaliśmy po książki historyczne Gołubiewa, Malewskiej, Parnickiego, Kossak-Szczuckiej, czytaliśmy Zawieyskiego i Żychiewicza. Chcę zaświadczyć, jak ważne było to w tamtych czasach.
Osobę Jerzego Turowicza poznałem późno, bo dopiero w latach 70. Nasze kontakty pogłębiły się, kiedy zostałem biskupem, a zwłaszcza gdy w 1986 roku zlecono mi prowadzenie Komisji Episkopatu ds. Dialogu z Judaizmem. Był On już wtedy człowiekiem bardzo znanym. W kontakcie osobistym mój szacunek, a nawet podziw dla Jego osoby pogłębiły się. Zobaczyłem w Nim człowieka autentycznej i głębokiej wiary, człowieka ogromnej kultury, a do tego życzliwego, otwartego, promieniującego dobrocią i spokojem.
Z drugiej strony Jerzy Turowicz potrafił być także bardzo stanowczy, umiał bronić swojego zdania i swych poglądów. Ale robił to z godnością, z poszanowaniem dla drugiego człowieka. Nie ukrywam, że uczyłem się od niego kultury dialogu i dyskusji. Był dla mnie oparciem w dialogu z judaizmem, gdyż posiadał w tym względzie ogromne doświadczenie. W chwilach trudnych i dramatycznych wiedziałem, że mogę na Nim polegać, poradzić się, i że uzyskam dobrą i wyważoną radę.
Wiem, że w niektórych środowiskach Jerzy Turowicz uchodził za filosemitę. Odpowiadając na takie zarzuty, chciałbym zwrócić uwagę, że osoby zajmujące się problemami polsko-żydowskimi, czy też szerzej chrześcijańsko-judaistycznymi, często znajdują się w takiej sytuacji - której sam zresztą doświadczam - że stają się rzecznikiem strony żydowskiej wobec Polaków i odwrotnie: rzecznikiem racji strony polskiej wobec Żydów. Sam kilka razy byłem świadkiem, jak na zjazdach międzynarodowych Jerzy Turowicz potrafił bronić autentycznej racji Polski, i jak potrafił przeciwstawiać się energicznie stereotypom i schematom o Polakach i tzw. polskim antysemityzmie. Byłem Mu za to ogromnie wdzięczny i cieszę się, że mogę dać publiczne świadectwo tej wdzięczności.
Podczas mojego ostatniego spotkania z Jerzym Turowiczem zadałem Mu pytanie: ""Panie Jerzy, czy »Tygodnik« jest jeszcze, czy nie jest Pański?"". Odpowiedział: ""Są już w redakcji młodzi ludzie, którzy lepiej czują współczesne problemy, a mnie ciągle jeszcze tolerują..."". Oczywiście było to powiedziane pół żartem, pół serio. Widać było tu Jego wielkoduszność: potrafił dać pole innym, a jednocześnie do końca czuł się ojcem tego wielkiego dzieła. Myślę, że słusznie.
Abp Henryk Muszyński
Spotkanie u mety
Załodze ""Tygodnika Powszechnego"", która utraciła swego Ojca-Założyciela i Redaktora Naczelnego w ciągu 53 lat istnienia pisma - przesyłam serdeczne słowa współczucia.
Odszedł od nas człowiek, który stał się jedną z najpiękniejszych postaci powojennego półwiecza. Przetrwał najtrudniejsze próby i od początku aż do końca pozostał rycerzem bez skazy. Łączył w sobie spokojną, heroiczną odwagę połączoną z mądrą rozwagą. Sterował przez pół wieku tą Arką Noego, którą stał się w najgorszych latach PRL założony przez niego ""Tygodnik Powszechny"". Zachował w niej nietknięte te wartości, których on sam był uosobieniem. Był niezłomnie wierny Kościołowi i Polsce, a także samemu sobie.
Polska traci w Jerzym Turowiczu jeden z nielicznych, wielkich autorytetów moralnych. Ja sam odczuwam boleśnie stratę przyjaciela, który mimo odległości był mi bardzo bliski. ""Tygodnik Powszechny"" walczył o zachowanie wolności ducha i umysłów sposobami, które były mu dostępne. Rozgłośnia Polska Radia Wolna Europa walczyła o to samo inaczej. Cel był wspólny i spotkaliśmy się u mety.
Żegnaj, Przyjacielu, który stałeś się światłem w mrokach.
Jan Nowak-Jeziorański
Jerzy i Pani Anna
Ks. Adam w tynieckim kazaniu pytał, skąd się w Nim to wszystko brało. Mówił o głębokiej wierze, wspartej szeroką wiedzą, o pokorze i nieśmiałości, a wreszcie o ""darze przyjaźni i miłości"". Patrzyłam wówczas na Panią Annę, siedzącą w ławce niedaleko mnie, drobną i szczupłą, niemal niedostrzegalną w tłumie. Myślałam o Jerzym, obserwującym  w Rzymie obrady Soboru, Jerzym w redakcji, na licznych spotkaniach, konferencjach, koncertach i wernisażach, Jerzym pracującym po nocach, bo niezależnie od długości wieczornych eskapad zadania na dany dzień musiały być wypełnione... I przyszło mi do głowy, że mógł robić to wszystko, bo miał przy sobie niezwykłą towarzyszkę, która być może przeczuwała, a potem już wiedziała, że jest żoną wielkiego człowieka. Niełatwe to zadanie. Zawsze na drugim planie, ale najważniejsza podpora, najwierniejszy towarzysz, kochający doradca, troskliwy opiekun, a nawet pamięć Jerzego - bo w ostatnich miesiącach zdarzało się, że jakichś szczegółów z przeszłości już nie pamiętał. Trzeba było ich wtedy zobaczyć. On (lekko poirytowany): ""Anno, ale to ja przy tym byłem"". Ona: ""Ale ja pamiętam"". On (bardzo zdecydowanie): ""Pozwól więc, że najpierw ja opowiem, a potem ty sprostujesz"". Opowiadał, ona prostowała, na co on (łagodnie): ""Może rzeczywiście tak było...""
Pamiętam jakąś audycję telewizyjną z nimi obojgiem - entuzjastycznego prowadzącego, który chciał zakrzyczeć wszystkich, i Panią Annę, wyłamującą się z panującego wokół tumultu, wypowiadającą tylko dwa (przygotowane wcześniej?) zdania: ""Bo mnie się wydaje, że najważniejsze w małżeństwie jest to, żeby się ze sobą nie nudzić. Otóż ja się nigdy z Jerzym nie nudziłam"". Opowiadano mi o krakowskiej premierze ""Tajemniczego ogrodu"" Agnieszki Holland, z której wracali przez nocne miasto trzymając się za ręce...
A przecież 60 lat małżeństwa nie upłynęło na samej idylli. W ostatnich kilku latach Jerzy zaczął tracić siły. Odwiedzałam Go w domu i w szpitalu - chorowanie jest obecne w całym moim życiu, dlatego traktuję własną niepełnosprawność jako coś normalnego. Dla Niego, Prawdziwego Mężczyzny, nagła niemoc była jednak trudna do przyjęcia. Nie potrafiłam mu pomóc, obawiam się, że i Pani Anna nie potrafiła, ale widziałam jej wewnętrzny spokój i cierpliwe oczekiwanie, aż sam Jerzy przegryzie to w sobie. Jak to dobrze, że przegryzł i w jednym z ostatnich tekstów (w ""Kontrapunkcie"" o miłości) cytował starą piosenkę: ""Serce to najpiękniejsze słowo świata...""
Janina Ochojska
Siateczka zmarszczek
Nie cierpiał laurek i panegiryków. ""Jestem zdecydowanym przeciwnikiem kultu jednostki, zwłaszcza, gdy przedmiotem tego kultu staję się ja sam"" - dokuczał dobrotliwie twórcom ""Apokryfu"", wydanego z okazji 85. rocznicy swoich urodzin, podczas urodzinowych obchodów w ""Pałacu pod Baranami"". I uśmiechał się swoim specyficznym, czarującym uśmiechem, w którym była autoironia, dobroć, odrobina zawstydzenia i dużo wzruszenia. Minęło ledwie trzynaście miesięcy od owej urodzinowej uroczystości, w której udział wzięły tłumy przyjaciół z Krakowa, z całej Polski, z całego świata. I nagle 27 stycznia zawalił się świat. ""Już nigdy nie będzie tak jak było. Nikt nie wypełni tej luki"" powtarzają ludzie. ""Bo kto będzie pionem, miarą, wagą naszych poczynań?"" Wraz z Jego odejściem, jak z odejściem ojca znikło poczucie bezpieczeństwa. - Dla kogo się teraz starać? Kto oceni? Kto pochwali? Kto, jeśli trzeba, zgani?
Zastanawiam się, jak ubrać swój smutek w słowa, a Jerzy, z fotografii umieszczonej w urodzinowym ""Apokryfie"" uśmiecha się rozbawiony. W przymrużonych oczach leciutka drwina, filuterne błyski, w uśmiechu tyle czułej serdeczności. Podczas emitowanej wieczorem w dniu śmierci audycji ""Rozmowy na koniec wieku"", nie mogłam oderwać oczu od jego twarzy. Nawet kiedy mówił o sprawach najbardziej poważnych i zatrważających, uśmiechał się. Jakby chciał słuchających uspokoić. Dodać im otuchy. Po raz pierwszy tak wyraźnie zobaczyłam tę siateczkę zmarszczek śmiechu biegnącą promieniście od kącików oczu ku skroniom. I uświadomiłam sobie jak chętnie się śmiał, mimo wszystkich smutków świata. I mimo smutków własnych, które przecież także go nie omijały. Więc zamiast pisać o własnym żalu, lepiej przypomnieć tę Jego radość życia i pogodę ducha, którą promieniował przez tyle nie najłatwiejszych i nie najweselszych lat. Właściwości, które wydają się szczególnym wzorem do naśladowania.
To wielka mądrość, gdy mimo poczucia dramatów naokoło dopuszcza się do głosu potrzebę śmiechu i zabawy. Gdy nie uznaje się dychotomicznego podziału rzeczywistości na lekkość i powagę. Gdy wie się intuicyjnie lub świadomie, że radość i tragizm to nie dwa różne oblicza życia, ale ta sama twarz, ta sama jakość spotęgowana przez swoją dwoistość.
Dzięki temu mógł zaprzyjaźnić się tak bardzo z Piotrem Skrzyneckim i z ""Piwnicą pod Baranami"". Przyjaźń zawarta dawno temu, w roku 1956, musiała budzić zdumienie. Mało kto pamięta, że w owych odległych czasach ""Piwnica"" miała przeciwników nie tylko politycznych. Konserwatywne środowiska powtarzały plotki o straszliwych bezeceństwach, które wyprawiają się w piwnicznych lochach, a opinia publiczna, nie wiedzieć dlaczego, miała ""piwniczan"" za zdemoralizowanych wykolejeńców. Na pewno gorszyli się niektórzy, widując naczelnego redaktora katolickiego czasopisma wśród kabaretowej publiczności. Słuchał obscenicznych tekstów Dymnego i nie wychodził trzaskając drzwiami. Na piwnicznych balach tańcował do rana. Czy to w porządku? Okazało się, że w porządku. Jak zawsze suwerenny w swoich wyborach i obdarzony niezawodnym smakiem, wyczuł od razu, że w nieudolnych próbkach artystycznych młodych ludzi kryje się zalążek czegoś wartościowego. Że radość, którą proponują, mimo tego co dzieje się wokół, jest także swoistym rodzajem buntu. Został przyjacielem Piwnicy aż do końca. Myślę, że stanowiła dla niego możliwość życiowej równowagi. Przez historię i swój własny wybór obarczony ciężarem odpowiedzialności za Sprawy Wielkie, z natury zaś pogodny i towarzyski, w atmosferze piwnicznego beztroskiego chaosu, wśród szalonego śmiechu i muzycznych wzruszeń regenerował siły. ""Mój świat był przez lata światem zamkniętym - powiadał. - Zawsze dużo pracowałem, przed południem w redakcji, po południu do późna w nocy w domu. Równocześnie mam, jak mi się wydaje, poczucie humoru, potrzebę kontaktu z ludźmi, nie lubię zasklepiać się w tym samym środowisku. Dlatego takie miejsce jak Piwnica było dla mnie ważne. A jej artyści dowiedli, ile mogą osiągnąć, w najtrudniejszych nawet warunkach, ludzie prawdziwie wolni"". Mijały lata i już nikt się nie dziwił, że w Piwnicy, przy szampanie, razem z całym zespołem redakcyjnym obchodził swoje urodziny, i że ""Tygodnik Powszechny"" zamawiał specjalny program kabaretowy na swój jubileusz.
Dzięki ""Piwnicy"" widziałam go po raz ostatni w początkach stycznia tego roku. Chciał porozmawiać o pewnych pomysłach uczczenia tej instytucji, bo proszono go o udział w tym przedsięwzięciu. Sceptycznie nastawiony do sprawy, nie wiedział jak odmówić, nikogo nie urażając. W końcu podczas naszego spotkania znalazł wyjście z sytuacji godne Machiavellego. I wszyscy troje, z panią Anną, zaczęliśmy się śmiać. Dziś, kiedy myślę o tym spotkaniu, widzę, że jak zwykle, ujawnił wtedy najbardziej wyraziste cechy swej osobowości. Wierność i lojalność wobec przyjaciół. Uwagę. Rozwagę. Własny, zdecydowany sąd. Szacunek dla cudzych poglądów. Delikatność i dobre wychowanie, niezbędne także i wtedy, kiedy trzeba powiedzieć ""nie"". A do tego odrobina złośliwej przewrotności, potrzebnej jak ziarnko pieprzu, by owa mądrość i dobroć nie były zbyt mdłe. Zostanie w mojej pamięci właśnie taki. Rozbawiony. Z przyjaznym, wszystko rozumiejącym uśmiechem. Ze zmrużonymi w tym uśmiechu oczami, które są mądre, czujne, życzliwe. A także lekko sceptyczne.
Joanna Olczak-Ronikier
Przewodnik
Przywykliśmy od dziesiątków lat, że w Krakowie ukazuje się ""Tygodnik Powszechny"" i że jego redaktorem naczelnym jest Jerzy Turowicz. Wokół ""Tygodnika"" tworzyła się i skupiała przez lata polska inteligencja (nie tylko katolicka), dzięki niemu Kościół katolicki, wiara i refleksja religijna były obecne w polskich środkach społecznego przekazu nawet w najtrudniejszych latach szalejącej cenzury, na nim w dużej mierze wyrastała soborowa świadomość Kościoła w Polsce, poczucie godności osoby ludzkiej i praw obywatelskich w społeczeństwie.
Czy można więcej wymagać od katolickiego pisma społeczno-kulturalnego?
Wpływ naczelnego redaktora na ""Tygodnik"" był tak wielki, że w sposób naturalny utożsamiano pismo z Jerzym Turowiczem. Był człowiekiem autentycznej wiary, włączającym się w nurt odpowiedzialności świeckich za wspólnotę Kościoła w takiej mierze, na jaką pozwalała mu jego wiedza, odwaga niezbędna do podjęcia wyzwania rzuconego całemu polskiemu społeczeństwu, ale zwłaszcza intelektualistom w drugiej połowie XX w., oraz środki, jakimi dysponował.
Jego chrześcijaństwo było zapewne bardzo bogate wewnętrznie, skoro dawało mu taką wrażliwość na człowieka, że nie zostawiał go bezradnym w gąszczu propozycji współczesnej kultury, jakże często niosących ze sobą nie tylko zagrożenia, ale i wartości, które trzeba było dostrzec i przyswoić. On dostrzegał jedno i drugie, był nieocenionym przewodnikiem, zwłaszcza dla osób mniej związanych z Kościołem, ale sięgających po ""Tygodnik Powszechny"" jako jedyne pismo niezależne. Dotyczyło to również Kościoła, dla którego Sobór Watykański II był wielkim wydarzeniem właśnie dlatego, że otwarł go na świat po to, by świat mógł się otworzyć na Chrystusa. To poprzez ""Tygodnik"" dokonywało się przyswajanie Kościołowi wartości świata, a światu wartości wiary. Z osobowości redaktora Turowicza ""Tygodnik"" czerpał zapewne swój spokojny, pozbawiony agresji i tryumfalizmu stosunek do Kościoła i religii, unikał etykiet i sztandarów, a preferował pozbawioną wielkich emocji debatę intelektualną.
Czy ""Tygodnik Powszechny"", czy Kraków bez Turowicza będzie uboższy? Zapewne tak. Jest przecież uboższy bez władców, którzy rządzili Polską z Wawelu, odczuwa brak wielu duchowych przywódców, poetów, pisarzy, naukowców, twórców kultury, którzy odeszli w przeszłość. Wielkość ma jednak to do siebie, że zostawia niezatarty ślad w tradycji, klimacie miasta, a zwłaszcza w ludziach. Redaktor Jerzy Turowicz zostawia po sobie pamięć człowieka, z którego mądrości, odwagi i umiłowania prawdy będą czerpały pokolenia.
Bp Tadeusz Pieronek
Okno jest otwarte
Kiedy przywoziłem ojcu książki z dedykacjami Turowicza, stary tracił zmysły. Wiele razy się to nie zdarzyło, bo tylko dwa razy, ale starczy.
Ojciec był generalnie nieprzychylny światu, dzięki wszakże słowu, ręce i długopisowi Jerzego Turowicza, co najmniej dwukrotnie, co najmniej dwukrotnie w życiu widziałem go w stanie strzelistej przychylności. Równie zresztą strzelistej, co powikłanej.
Jednego roku były to ""Trzy ćwiartki wieku"", rok później - ""Kościół nie jest łodzią podwodną"". Wchodziłem z książką do gabinetu Szefa, okno było szeroko otwarte, masy czerwcowego powietrza piętrzyły się nad dachami, Turowicz siedział za biurkiem w jasnopomarańczowej, spłowiałej koszuli z krótkimi rękawami, wyłuszczałem prośbę, podawałem imię i on pisał swoim słynnym charakterem pisma: ""z okazji imienin, z wyrazami szacunku i serdecznymi życzeniami, podpis, Kraków, data"". Potem zawoziłem ten oryginalny upominek do Wisły i stary, kompletnie porażony tym, że sam Redaktor Jerzy Turowicz personalnie się doń zwrócił, wpatrywał się w autografy cielęcym spojrzeniem. Ojciec mój - co rzadkie - był szczęśliwy, ojciec mój - co wykluczone - usiłował nawet w jakiś nieczytelny sposób okazywać wdzięczność. Harmonijna pełnia, a nawet pełna harmonia. To znaczy za pierwszym razem było harmonijnie do imentu, bo za drugim razem było już inaczej.
Z niejakimi oporami docierała do mnie świadomość, że moja rola kreatora, sprawcy imieninowych autografów jest wpierw umniejszana, potem likwidowana, potem, w jakiejś mierze, dezawuowana nawet. Proces ten zachodził powoli, ale niezbicie zachodził. Jakie powody? Co się stało? Co zaszło? Przypomniałem sobie. Przypomniałem sobie, że snując rozliczne, domowe opowieści i spostrzeżenia na temat Szefa, powiedziałem też kiedyś, że Turowicz to jest taki człowiek, co zawsze pamięta, kiedy kto ma imieniny albo urodziny. I teraz ta intencjonalnie sławiąca niezwykłą pamięć Szefa informacja powróciła osobliwym i osobistym rykoszetem: stary mój znienacka doszedł do wniosku, że po prostu Turowicz sam z siebie pamięta o jego święcie i rok w rok śle mu czułe dedykacje. Ojciec borykał się z nadmiernością własnej istotności przez kilka miesięcy, aż wreszcie spojrzał na mnie w charakterystyczny umniejszający sposób i powiedział: - ""Muszę mu podziękować"". Spojrzał z jeszcze większym umniejszeniem i dodał z naciskiem: - ""Osobiście. Muszę mu podziękować osobiście"". Pomocnicza funkcja pośrednika czy posłańca też została mi odjęta.
Jakie były dalsze ciągi tej historii, czy były w ogóle, na razie nie opowiem, bo na razie nie pora. Wtedy się nie spotkali, teraz, po śmierci Turowicza, obaj już nie żyją. Kto ma pewność, że zmarli mają wpływ i dalej nas prowadzą, wie, że pewność ta nie daje pociechy, choć daje rzecz znaczniejszą od pociechy: siłę rozpaczy.
Kiedy bez mała równo dziesięć lat temu przychodziłem do ""Tygodnika"", bałem się wszystkiego, najbardziej się bałem sławnych, mądrych starców, spośród nich najbardziej Jerzego Turowicza. Mieczysława Pszona trochę mniej się bałem, był w swojej rubaszności jakby przystępniejszy, wdałem się z nim w rozmowę, wydawało mi się, że przy nim mój strach jest trochę mniej paraliżujący, że może nie od razu się zbłaźnię, nie od razu ujawnię swą wszechstronną ignorancję. Dla pewności obróciłem rozmowę ku Wiśle, dość dobrze się czułem na tym gruncie, o protestanckiej Wiśle jąłem Pszonowi coś ze swadą prawić i zaraz się okazało, że on po wojnie ukrywał się w Wiśle, w związku z czym Wisłę lepiej zna ode mnie. Skala ich (sławnych, mądrych starców) doświadczenia, znajomości rzeczy, pamięci, była, jest niedościgła. A Turowicz wtedy, po pierwszym zebraniu podszedł i przywitał się ze mną.
Potem chyba z tysiąc albo dwa tysiące razy oglądałem tę scenę: ludzie nie wiedzieli, co zrobić, jak sprostać, jak wyrazić, jak stać, jak się zachować w swoim z nim witaniu, a on witał się z nimi, stosując typowy dla ludzkości zestaw gestów powitalnych. Na przykład: podawał rękę. Turowicz zresztą podawał rękę w dość specjalny sposób, gestem z lekka koszącym, wysoko unosił ramię, łokieć, jakby niekiedy specjalnie serdeczny lot chciał nadać wyciągniętej dłoni. Tak. Ludzie nieraz umierali z wrażenia, że on się z nimi wita, a on po prostu witał się z nimi. A teraz on umarł naprawdę i jak się witać z jego śmiercią?
Kiedy dziesięć lat temu zacząłem pisać do ""Tygodnika"", w niektórych pierwszych (zwłaszcza patetycznych) tekstach, może i z niejaką nadmiernością pożytkowałem sentymentalne zalety czasu teraźniejszego. Niech i teraz tak będzie. Upalne, czerwcowe powietrze przetacza się przez ulicę Wiślną, Jerzy Turowicz w płóciennej koszuli idzie do redakcji, mija młodą kobietę w jasnej sukience, ktoś mu się kłania, tramwaj rusza spod filharmonii, nad Plantami gołębie podnoszą samorzutną wrzawę, on otwiera bramę, ze spokojną lekkością wspina się po schodach, w pokojach, w boksach nikogo jeszcze nie ma, choć za chwilę zebranie. W jego gabinecie, do którego zaraz wejdzie, okno jest szeroko otwarte, upalny podmuch zrzuca kartkę z biurka...
Jerzy Pilch
Zawsze był z nami
Zawsze był z nami. Od sześćdziesięciu blisko lat, kiedy w drugim czy trzecim roku okupacji pojawił się w mieszkaniu Ewy Siedleckiej przy ulicy Szewskiej, żeby zagrać Kirkora w konspiracyjnym spektaklu ""Balladyny"" przygotowywanym przez Tadeusza Kantora.
Czas zaciera wszystko. Pamięć rozmów, wymiany uwag, poglądów, sytuacje. Już jednak wówczas był dla nas kimś, kto się liczył jakby inaczej. Inaczej niż inni uczestnicy tej przygody widywani na co dzień, z którymi prawie się nie rozstawaliśmy. Bo Jerzy przyjeżdżał spoza Krakowa, z tych jakichś Goszyc, otaczała Go aura - jakby to określić? - wzmożonej duchowości, skupienia wewnętrznego i udzielającego się na zewnątrz spokoju. Trochę od nas starszy, od Kantora o trzy lata, ode mnie o dziewięć, raczej milczący, kontaktował się właściwie samym tylko, życzliwym wszystkiemu temu co robiliśmy, uśmiechem, oszczędnym gestem, przede wszystkim jednak tym właśnie milczącym włączeniem się - pełnym, uważnym, nie pozostawiającym wątpliwości, że uczestniczymy w czymś, co się liczy i będzie liczyło dla nas samych i nie tylko.
Takim też wiernie i trwale pozostał. Co było tym cenniejsze, że przecież nie sztuka, jej drogi, problemy, niepokoje, była w owym najszerszym z możliwych polu Jego działania czymś pierwszoplanowym. Tym niemniej zawsze znajdował dla niej czas i miejsce.
Czas własny, ten najcenniejszy, gdy jakieś spotkanie, prezentacja, wernisaż, pożegnanie byłoby bez Niego o Jego właśnie obecność uboższe. I miejsce. Miejsce w ""Tygodniku Powszechnym"", jedynym chyba przez cały przeciąg lat i lat polskim periodyku, który spraw sztuki, tak słabo w gruncie rzeczy zakorzenionych w naszej narodowej tradycji, w świadomości przewodnich elit i szerokiej publiczności, nie zbywał, pozostawiając je dziennikarskiemu przypadkowi, ale eksponował w pełnym ich, również i duchowym właśnie, a może dlatego właśnie że duchowym, niezbywalnym wymiarze, pozwalał je śledzić, różnicować, oceniać. To po Nim nie tylko że pozostanie, ale będzie i nadal, wierzę w to, pod Jego duchowym już tylko patronatem kontynuowane.
Wspomniałem o pożegnaniach. Mam przed oczyma wspólną naszą fotografię - rok 1943, zespół konspiracyjnej ""Balladyny"". Iluż z nas, również i w ""Tygodniku"", wspólnie żegnaliśmy. Księdza Marcina Siedleckiego, Ewę Siedlecką, Lilę Krasicką, Tadzia Brzozowskiego, Marcina Wencla, Tadeusza Kantora, tamtoczesną naszą ""młodzież"", która nas, nie wiedzieć czemu, na tej ostatniej drodze wyprzedziła. Dziś żegnamy Jerzego. Nie Jerzego. Jego - powtarzają to wszyscy - epokę, którą jak żaden z nas sobą wypełniał. Bo przecież Jerzy Turowicz, jak oni wszyscy, już na zawsze i nierozłącznie z nami zostanie.
Mieczysław Porębski
Żyjący symbol
O Panu Jerzym nie mogę myśleć i mówić w czasie przeszłym. Dla mnie jest - i pozostanie - stale żyjącym symbolem.
I to podwójnym.
Przede wszystkim, w świecie zmieniających się wartości symbolizuje wierność wybranym ideałom. A nie jest to wierność kostyczna, lecz żywa, pulsująca, której zależy nie na przetrwaniu, ale na objęciu swymi ramionami wszystkiego. Dlatego głos Pana Jerzego wciąż i wciąż tak czysto i wyraźnie słyszalny jest w sprawach Kościoła i społeczeństwa. Chwilowe milczenie tego głosu mówi o sytuacji alarmowej - tak było np. w ponurych latach pięćdziesiątych.
Ale nie tylko wówczas i niekoniecznie tylko odnośnie do kwestii politycznych.
Po drugie, jest On symbolem tych ludzi, których wielkość nie została należycie dostrzeżona za życia. Ich odejście stanowi moment przebudzenia dla wielu, być może wyrzutów sumienia, a na pewno szansę przekroczenia - jakby powiedział Tadeusz Mazowiecki: kredowych kół - czegoś, co było dotąd nieprzekraczalne.
Myślę, że odejście Pana Jerzego do Rzeczywistości, którą tu widział ""jakby przez zasłonę"", ale służył Jej, jakby dostrzegał w pełni blasku, może być dla nas, jeszcze pielgrzymujących po tej ziemi, momentem zarówno potwierdzenia dokonanych wyborów, jak i odwrócenia się od pozorów, które oferuje wystawa wszelkich kolorowych przynęt, za którymi rozciąga się tragiczna pustka.
Pan Jerzy żył dla Pełni i ufam, że odnalazł się w Jej ramionach.
Józef Puciłowski OP
W papierosowym dymie
Piszę te jeszcze nie całkiem uporządkowane myśli kilka godzin po otrzymaniu wiadomości o śmierci Jerzego Turowicza. Piszę ze świadomością, że są to jedynie refleksje nie mogące nawet zarysować znaczenia Jego życia, jak i dramatu Jego odejścia. Jednym ze wspomnień moich jeszcze chłopięcych lat był tato czytający ""Tygodnik Powszechny"". Nie wiedziałem jeszcze, co to za pismo. Wiedziałem, że założył je Kardynał Sapieha. Do dzisiaj przechowuję z ""archiwum"" taty kilka numerów ""TP"" z 1945 roku.
W ""Tygodniku"" debiutowałem w kwietniu 1968 roku tekstem o wystawie Andrzeja Wróblewskiego. Kontekst czasu (zaraz po marcu) zaostrzył sens tego debiutu. Miałem wówczas 28 lat i zacząłem współpracować z pismem, które było naszym domowym ""znakiem sprzeciwu"". Był to dla mnie wielki dzień. Przyniósł zresztą wiele różnych konsekwencji, ale dzisiaj mogę powiedzieć jedno: był to jeden z bardzo ważnych dni w moim życiu.
Poznałem wtedy ""Tygodnik"" i jego redaktorów. Poznałem Jerzego Turowicza. Potem zapraszano mnie na czwartkowe zebrania. Wreszcie pamiętam dzień, kiedy niemal cała redakcja odwiedziła mnie w pracowni. Wtedy Jerzy Turowicz powiedział: ""Mówmy sobie po imieniu"". W jednej chwili uświadomiłem sobie, że przecież od 1945 roku są to moi przyjaciele.
Bez tych wspomnień nie mógłbym dzisiaj pisać o Jerzym. A potem czwartkowe zebrania. Wszyscy wokół stołu. Spory, żarty, oceny tekstów, informacje polityczne, kościelne. Jakieś drobiazgi, ale i niemal zawsze sprawy bardzo ważne. Omawianie numeru.
A z boku, przy biurku, w dymie papierosowym - Jerzy. Czyta, drapie się w głowę. Wreszcie unosi rękę, zabiera głos. I nagle wszystko się zmienia i porządkuje. Nabiera sensu i znaczenia. Najspokojniej w świecie Jerzy przedstawia swój punkt widzenia. Radzi, zaleca, przypomina, porównuje. Cicho, spokojnie, nieraz z ciepłym, często z ironicznym uśmiechem. Jego racje przyjmowane były nie na zasadzie dyktatu szefa. Raczej na zasadzie światła.
Takie były spotkania w stanie wojennym, kiedy do ""Tygodnika"", do Jerzego przychodziło się po to, by być razem. Jego spokojne uwagi, uśmiech, gest - porządkowały i dawały nadzieję, że przetrwamy.
Od roku 1978 ""Tygodnik"", ale przecież właśnie Jerzy - to były obok Franciszkańskiej - te niezwykłe ślady obecności Jana Pawła II. I to właśnie czas, by powiedzieć rzeczy w mym przekonaniu najważniejsze.
W mym najgłębszym przekonaniu Jerzy przetrwał najgorsze dzięki Swej wierze, dzięki głębokiej więzi z Bogiem. Pamiętam bardzo liczne spotkania ""Tygodnikowe"", które rozpoczynały się Mszą Świętą. Patrzyłem często na Jerzego. Na jego skupienie. Pamiętam, jak podchodził do Komunii Świętej. Z charakterystycznym założeniem rąk, jakby nieobecny.
Nawet dzisiaj, w radiowych wspomnieniach mówiono: był politykiem, stworzył całe pokolenie polityków... Tak. Może to i prawda. Pamiętajmy jednak, że prowadził i brał codziennie odpowiedzialność za pismo katolickie w latach, których obrzydliwość nie do końca jeszcze poznaliśmy. To przecież w tym piśmie chciał drukować młody ks. Karol Wojtyła, to przecież to pismo ukształtowało przede wszystkim całe pokolenia wierzących ludzi w Polsce. Ludzi Kościoła, ludzi których ""Tygodnik"" uczył, czym jest Kościół, czym jest wartość własnej twarzy, godności, odpowiedzialności.
Dzisiaj tak łatwo rozdzielać role, wydawać opinie, oceniać. Kiedyś Jerzy Turowicz ryzykował swą postawą los swojej rodziny i swych przyjaciół, którzy wierzyli, że Jemu właśnie mogą zaufać. Jerzy nigdy nie mówił o sobie i tym, kim był w sytuacjach decydujących. Kiedy spotykały go, już teraz, przed dwoma, trzema laty wielkie przykrości i wielkie niesprawiedliwości - znosił je spokojnie, ale jeden Pan Bóg wie, ile Go to kosztowało.
Takim zapamiętam Go na zawsze. W kącie przy biurku na tle okna. Wśród sterty gazet, w kłębach dymu. Znawcę malarstwa i czytelnika światowej literatury, wiernego przyjaciela, autora tekstów o Picassie i wnikliwie analizującego sens Soboru Watykańskiego II, zaśmiewającego się, gdy jubileuszowe hołdy śpiewała Mu Piwnica, opowiadającego, jak było na Placu św. Piotra 16 października 1978 roku.
Taki był Jerzy. Jeden z niewielu prawdziwych twórców wolnej Polski, ale nade wszystko wielki syn Kościoła. Mądry i skupiony, pokorny i uśmiechnięty. Wierzę, że już u Pana Boga, któremu oddał całe życie.
Stanisław Rodziński
Modlitwa za Jerzego
W chwili, gdy Jerzy Turowicz, przyjaciel tak bliski memu sercu od prawie 40 lat, wchodzi w życie wieczne, łączę się z Wami w bólu i szczerym oczekiwaniu naszego Zmartwychwstania.
Błogosławię Chrystusa za życie, które dał Jerzemu Turowiczowi i modlę się razem z Wami:
Boże współczucia, Ty nie chcesz dla nikogo ludzkiego cierpienia, ale przez ufność wiary pozwalasz nam zbliżyć się, więcej nawet, żyć we wspólnocie z Chrystusem. Jeśli zrozumiemy, że nikt nie jest pozbawiony ani Twojego przebaczenia, ani Twojej Miłości, to nasze serce się umocni. Przyjmujesz do życia wiecznego tych, którzy żyli przed nami. Już teraz kontemplują oni to, co niewidzialne.
Duchu Święty Pocieszycielu, podsycasz to, co jest w nas wszystkich kruche. Rozniecasz płomień miłosierdzia i miłości, który w naszym wnętrzu tli się pod popiołami... Nawet niepokoje i noce naszego serca mogą dzięki wierze stać się jutrzenką nowego życia.
Drogiej żonie Jerzego Turowicza:
Jezu naszo nadziejo,
Uczyń nas ubogimi z Ewangelii.
Tak bardzo chcielibyśmy zrozumieć,
Że to, co jest w nas najlepsze, tworzy się
Poprzez najprostsze zaufanie,
Do którego nawet dziecko jest zdolne.
Ze współczuciem i uczuciami, które Pani zna.
Pani -
Brat Roger z Taizé
Po prostu - dobry
Z bólem przyjąłem wieść o odejściu z tego świata Autorytetu Moralnego kilku naszych polskich pokoleń śp. Pana Redaktora Naczelnego Jerzego Turowicza. Dobry ten człowiek kształtował nasze poglądy, zasypywał przepaście - także międzywyznaniowe, uczył, jak godnie przeżyć. Mądry, serdeczny, po prostu - dobry. Cieszyłem się zawsze, że znałem miłego mi zawsze Pana Jerzego osobiście.
Współczuję najserdeczniej Wszystkim P.T. Pracownikom Redakcji, P.T. Rodzinie śp. Zmarłego, współczuję Krakowowi, współczuję Całej naszej Polsce.
Wieczna Mu pamięć i modlitwa pośród prawosławnych Krakowian, w naszej Łódzko-Poznańskiej Diecezji, w całym Polskim Autokefalicznym Kościele Prawosławnym.
Requiescat in Pace!
Ks. Szymon Romańczuk,
Prawosławny Arcybiskup Łódzki i Poznański w Łodzi
Osieroconym
Przesyłam wyrazy współczucia i żalu z powodu śmierci Jerzego Turowicza, Twórcy i Redaktora Naczelnego ""Tygodnika Powszechnego"". Człowieka dobrego i mądrego, który kochał ludzi, sztukę, książki i Poezję.
Waszemu, dosłownie, osieroconemu Zespołowi życzę dalszej owocnej pracy dla dobra kultury i społeczeństwa polskiego.
Tadeusz Różewicz
Koniec epoki
Znałem wielu ludzi, po których śmierci ukazały się w prasie nekrologi, wypadło mi niektóre z nich samemu po nich pisywać - po znajomych, przyjaciołach, sławnych ludziach. Nie należałem do kręgu ludzi bliskich Turowiczowi - żywiłem dla niego ogromny respekt i podziw, z daleka. Ale czuję się jego odejściem do głębi poruszony, osierocony.
Ma człowiek impuls, aby w swym żalu ulżyć sobie polotem słów. Ale to nie ujdzie - wypada się ograniczyć do takich słów tylko, jakich by użył Jerzy Turowicz, prostych, zwyczajnych, absolutnie wiarygodnych.
Podczas sporadycznych wizyt w Krakowie w ciągu ostatnich lat moje pierwsze kroki kierowałem na ulicę Wiślną, meldowałem się przy drzwiach, ktoś wołał: ""Panie Redaktorze, Felek przyszedł"". Turowicz wychodził mi naprzeciw z uśmiechem, prowadził mnie do swojego pokoiku (tego z portretem Franciszka Józefa!). On nie był świadom tego, że uważałem tę wizytę i to, że znajduje dla mnie chwilę czasu, za przywilej, z którego byłem dumny; już wtedy myślałem, jak na to - ex post - zasłużyć.
Nawet w bezpretensjonalnej, przyjacielskiej rozmowie nie słyszałem od niego jednego zdania, które byłoby trywialne albo powierzchowne. Roztaczał dookoła siebie, w swej prostocie, jakąś aurę niecodzienności, to, co się chyba określa słowem ""charyzma"" (wiem, on by się na to obruszył, ale to prawda, ktoś może to lepiej wyrazi).
W tej powodzi wydarzeń, w których nam codziennie życie upływa, nie zawsze mamy czas czy zdolność, by sobie wyrobić własny pogląd na sprawy, nie brakło i nie brak sytuacji w Polsce, w których moralnym labiryncie trudno się rozeznać. Lżej było żyć i działać, gdy miało się świadomość, że Jerzy Turowicz jest w pobliżu i wskaże drogę. Z oddali zawsze go słuchałem, byłem gotów przyjąć jego zdanie za słuszne i prawe, nigdy się na tym nie zawiodłem. Zwykliśmy się pocieszać, że nikt nie jest nie do zastąpienia. Nieprawda, Jerzy Turowicz jest nie do zastąpienia.
Cisną się pod pióro takie słowa, jak ""koniec epoki"". W pewnym sensie każdego dnia jest jakiś ""koniec epoki"", ale tu jest istotnie coś szczególnego - można naprawdę powiedzieć, że pewien okres się definitywnie skończył i zaczęła się nowa era - bez Turowicza. ""Tygodnik Powszechny"" bez Turowicza, Kraków bez Turowicza, ba, Polska bez Turowicza...
W naturze dystans optycznie pomniejsza wymiar. W świecie idei jest odwrotnie. Zaobserwujemy, jak z każdym dniem obraz Jerzego Turowicza będzie w naszych oczach rósł, aż znajdzie się w szeregu ludzi, których naród czci. Myślę, że szczęsny to naród, który liczy pośród swych wielkich synów Jerzego Turowicza.
Rafael F. Scharf
Razem z Jerzym
Był to luty 1979 roku. Właśnie wróciłem z podróży z Janem Pawłem II do Meksyku i zastałem w Rzymie Jerzego Turowicza. Mieszkaliśmy razem w apartamencie pani Gawrońskiej, z którego okien roztaczał się widok na Plac Św. Piotra i górne piętra Watykanu. Nie pamiętam już dokładnie powodu zjawienia się Turowicza w Rzymie, ale jednym z jego zajęć była lektura jakiegoś tajemniczego dokumentu kościelnego. Powiedział mi po latach, że była to przygotowywana do ogłoszenia pierwsza encyklika Jana Pawła II ""Redemptor Hominis"". Był jej konsultantem. Ja gwałtownie przygotowywałem korespondencję z meksykańskiej podróży Ojca Świętego, bo okazało się, że polska cenzura ograniczyła stamtąd wiadomości. Kiedy zadzwoniłem do redakcji pytając, co potrzebują do druku, usłyszałem podniesiony głos Pszona: - ""Człowieku, tu nic o tym Meksyku nie wiadomo, poza zagłuszaną Wolną Europą"". Tak, tak, nie były to obecne czasy - ""raj dla korespondentów"".
Nie pierwszy był to mój pobyt z Turowiczem za granicą i w Rzymie, ale ten mógł być dokładniej zapamiętany, bo wszak zbliżała się polska pielgrzymka Ojca Świętego i zarówno my, jak i w ogóle Polacy żyliśmy jeszcze w oszołomieniu historycznymi wydarzeniami, które nabierały wtedy rozpędu odczuwanego jeszcze i dzisiaj.
Pamiętam też, że przy wieczornym winie dyskutowaliśmy po meksykańskiej podróży z Jerzym o ""teologii wyzwolenia"", której on był raczej zwolennikiem, ja zaś przeciwnikiem. Spór był gorący i chyba po raz pierwszy wtedy zauważyłem istotną różnicę nastawienia mego Szefa nie do osób, lecz do poglądów głoszonych np. przez biskupa Helder Camarę i innych Latynosów.
Spór był gorący i brali w nim udział polscy rzymianie. Rankiem obudził mnie Turowicz bardzo wcześnie, co było dziwne, bo znany był jego obyczaj pracy nocami. Teraz zaproponował mi, byśmy poszli na poranną Mszę Św. odprawianą w podziemiu przy Grobie Św. Piotra. I modliliśmy się tam razem przed odjazdem do Krakowa.
Marek Skwarnicki
Bliskość i dystans
Człowiekiem mądrym i znającym miarę rzeczy Jerzy Turowicz nie stał się dopiero z wiekiem. Był taki już wtedy, gdy Go poznałem, a miało to miejsce dobre czterdzieści lat temu. Był, krótko mówiąc, polskim patriotą: odporny na wirus nacjonalizmu, wierny katolik, zawsze w służbie idei wolności - nie tylko w państwie, także w Kościele.
Pamiętam, jak długo bolał nad faktem, że duch reform soborowych z takimi trudnościami i tak powoli przenikał w życie polskiego Kościoła - i to nie tylko dlatego, że Kościół ten musiał stawiać opór komunistom. ""Niestety, racjonalna droga do wiary nie jest u nas zbyt rozwinięta - powiedział mi kiedyś. - Historia naszego Kościoła nie odnotowuje wielkich teologów, ani choćby nawet heretyków"".
Wielka więc i pełna oczekiwań była więc Jego radość, kiedy biskup Karol Wojtyła został Pontifex Maximus - gdyż to Wojtyłę właśnie Turowicz od dawna cenił i szanował jako duchowego, filozoficznego i kościelnego budowniczego mostów. ""Jerzy jest Przyjaciel papieża z zawodu"" - napisał w swoim ""Abecadle"" Stefan Kisielewski, który w ""Tygodniku Powszechnym"" znalazł dla siebie przestrzeń wolności - tak samo, jak kiedyś, dawno, młody poeta nazwiskiem Wojtyła.
Bywało, owszem, że Turowicz nie wydrukował jakiegoś wiersza księdza-poety, wyjaśniając potem szczerze i po przyjacielsku, co mu się nie podoba. Tak samo szczerze i po przyjacielsku poruszał różne sprawy wiele lat później, w Watykanie, gdy wolno mu było spożyć obiad w towarzystwie papieskiego przyjaciela. Co prawda, takie spotkania coraz rzadziej odbywały się w cztery oczy. Dystans pomiędzy Rzymem a Polską, Krakowem a Watykanem, powiększył się w ostatnim dziesięcioleciu - mimo, a może właśnie z powodu tej większej bliskości od czasów politycznego przełomu. A więc: po ""żelaznej kurtynie"" - kurtyna purpurowa? Nie, Jerzy Turowicz odrzucał wszelkie radykalizujące wyjaśnienia i interpretacje. Tak jak nie cierpiał na ambicje polityczne, tak samo w niewielkim tylko stopniu umiał i chciał oddać się melancholii.
Hansjakob Stehle
Hansjakob Stehle - historyk i dziennikarz, watykanista; pod koniec lat 50. jeden z pierwszych korespondentów prasy niemieckiej w PRL)
O Turowiczu najprościej
Pisząc o Jerzym Turowiczu szukamy w myślach tego, co w działaniu Jego było największym, najgłębszym wkładem w kulturę polską i katolicką. Szukając tych elementów wymienić trzeba dwa fakty historyczne bardzo różne: Sobór Powszechny Vaticanum Secundum oraz Polska Rzeczpospolita Ludowa. To były dwie płaszczyzny działania, na których ujawniał się - można użyć tego słowa - geniusz Jerzego Turowicza.
Formalnie Turowicz nie był członkiem Soboru, ale obserwatorem uważnym, czujnym, zaangażowanym. Przeżywał Sobór, opisywał, tłumaczył.
Znając Jerzego Turowicza od bardzo dawnych lat, bo od czasów studenckich jego i moich, a więc prawie 70 lat, pozwolę sobie na powiedzenie, że on od najwcześniejszych lat młodzieńczych marzył o soborze. Do tego przez całe życie wcześniejsze dążył i dojrzewał. Czuł bowiem całą podświadomością i świadomością potrzebę jakiegoś wstrząsu w Kościele, ale natury konstruktywnej, jego odnowy.
Podobnie myślący i czujący Stefan Swieżawski posługiwał się alegorycznym obrazem starego dębu, który z głębokich warstw podziemnych czerpie życiodajne soki, co pewien czas tracąc liście, a później pokrywa się świeżą zielenią. Turowicz, podobnie jak duża część wierzących katolików oczekiwał wiosny Kościoła.
Przed II wojną światową młodzi ludzie tak czujący i myślący grupowali się w niezbyt licznej, ale obecnej na wszystkich polskich wyższych uczelniach organizacji. Było to Stowarzyszenie Katolickiej Młodzieży Akademickiej ""Odrodzenie"".
Ci młodzi ludzie dostrzegali stopniowe przemiany zaczynające się w Kościele od czasu pontyfikatu Leona XIII i czekali na intensywny ciąg dalszy. Rozumowali w ten sposób, że Kościół zaczyna odkrywać, budzić potencjalne siły duchowe tkwiące w jego trzewiach. Mówiąc najogólniej, nieco upraszczająco, Kościół odkrywał humanizm tkwiący w chrześcijaństwie. Odnajdując humanizm, rozbudowywał ufność do człowieka, do społeczności ludzkiej i przestawał się bać nowoczesnej cywilizacji, chorobliwy strach przed którą wyraził się dosadnie w nieszczęsnej encyklice Piusa IX ""Quanta Cura"" i w załączonym do niej ""Syllabusie"". Postęp w humanizacji Kościoła ulegał przyspieszeniu w miarę pogłębiania rozumienia immanentnych wartości chrześcijańskich.
Naród polski pozbawiony samodzielności, żyjący pod przemocą sił zaborczych, determinowany był przez tragizm swojej historii. Albo był wplatany w ideologię mesjanistyczną powierzchownie religijną, albo też szukał pociechy w religijnych przeżyciach natury emocjonalnej. Opóźniało to rozwój intelektualny i sięganie w głąb uniwersalnych wartości chrześcijańskich. Odzyskanie niepodległości, w roku 1918 zmieniało sytuację. Już nie wystarczały akcesoria religijno-narodowe. Pojawiali się Polacy wierzący i niewierzący, Kościół zostawał zdany na własne siły. Trzeba było wyjść poza horyzonty narodowe. Odnowa katolicka najszybciej rozwijała się we Francji, do Polski zjawiała się z opóźnieniem. U nas awangardą były ośrodki ""Odrodzenia"". Budziły się pierwsze nadzieje odnowy, budziła się wiara w autentyczny humanizm chrześcijaństwa. Odrodzeniowcy byli w pierwszej linii, na czoło wysuwali się Stefan Swieżawski, Jerzy Turowicz, Jul Wiszniewski - lista mogłaby być dłuższa. Nie wszyscy z nich dożyli czasów dzisiejszych.
Dlatego mogę powiedzieć: Jerzy Turowicz żył nadzieją na wielki czas humanizmu chrześcijańskiego, czekał na wielką odnowę Kościoła. A więc na wielkiego ducha dynamicznego Jana XXIII i na nowy, odnowicielski Sobór Powszechny. Sobór Powszechny przynosił dla Turowicza możliwość realizacji jego dynamicznych sił duchowych.
Adam Michnik napisał ostatnio z uznaniem dla Turowicza, że w redakcji ""Tygodnika Powszechnego"", a co więcej na jego łamach ortodoksyjni, wierzący katolicy spotykali się z agnostykami i niewierzącymi. Tak było istotnie, bo katolik humanistycznie szeroko myślący nie dzieli ludzi na ""my i oni"", ""posiadacze prawdy"" i ci, co prawdy naszej nie rozumieją. Katolik patrzyć powinien na człowieka, oceniając jego otwartość na prawdę oraz otwartość serca na miłość i miłosierdzie. W filmie o Turowiczu pada pytanie: skąd u Turowicza taka moc przekonań. Jest w poglądach niewzruszony, mocny jak skała. Odpowiedź jest bardzo prosta. Jerzy był niezwykle głęboko wierzący. Tajemnica głęboka, ale prosta ludzi naprawdę wierzących polega na tym, że oni są pewni, że ""Pan blisko jest"".
Losy wyznaczyły Jerzemu Turowiczowi jego miejsce na mapie świata: Polska, Kraków oraz miejsce w historii: wiek XX naszej epoki, lata 1912-1999. Toteż z konieczności znalazł się on w ramach Polski podległej mocarstwu sowieckiemu, w państwie nazwanym Polską Rzeczpospolitą Ludową.
Wczesną wiosną 1945 roku wezwał go do siebie Ks. Metropolita Arcybiskup Krakowa Książę Sapieha i zaproponował, aby podjął się zorganizować nowe pismo - katolicki tygodnik i objął w nim funkcję zastępcy redaktora naczelnego, pod nominalnym kierownictwem ks. Jana Piwowarczyka; on, Metropolita Krakowski będzie tego pisma wydawcą. Jerzy Turowicz zrozumiał ogrom zadania i tę zaszczytną, ale niepomiernie trudną misję przyjął.
I okazało się, że jest to misja wyjątkowo trwała i długofalowa. Turowicz, początkowo jako zastępca redaktora, niebawem jako redaktor naczelny, trwał na posterunku przez lat 54 od 1945 do 1999. A żywot placówki był burzliwy. Pismo dwukrotnie było przez władze zamykane: w okresie stalinizmu i w czasie stanu wojennego. Stale, w okresie PRL nękane przez cenzurę.
Na czym polegała zasługa Turowicza jako Redaktora? Odpowiedź jest prosta. Na tym, że objąwszy tę arcyważną placówkę - jedynego w Polsce pisma niezależnego od reżimu - wytrwale ją przy życiu utrzymywał, a to nie było łatwe.
Działając rozsądnie Turowicz nie wprowadzał pisma w politykę, co musiałoby spowodować natychmiastową katastrofę. (Dowód: losy ""Tygodnika Warszawskiego"".) Nie usiłował też podważać ustalonych przez reżim struktur gospodarczych i politycznych. Ograniczając działalność pisma do kręgu kultury informował czytelników obiektywnie o życiu Kościoła. Będąc całym sercem oddany idei humanizacji Kościoła i sprawie katolicyzmu ""otwartego"", ""dynamicznego"" wyraźnie na ten kierunek orientował swoją Redakcję. W ten sposób dzieło odnowy Kościoła rozwijane coraz pomyślniej w obszarze kultury zachodnioeuropejskiej, miało w Polsce żywy oddźwięk i było także u nas, na nasz teren przeszczepiane. Dzięki temu, pomimo ""żelaznej kurtyny"" i długi czas utrzymywanej sztucznie izolacji, Kościół w Polsce nie musiał popadać w zacofanie. ""Tygodnik"" tworzył pomost z katolicką myślą zachodnią. W Europie Kościół katolicki dojrzewał powoli do przyszłych reform soborowych. Jerzy Turowicz, duchem związany z myślą zachodnią, także powoli systematycznie przygotowywał katolików polskich do uniwersalnej odnowy kościelnej. Robił to ostrożnie, ale wytrwale, niezmiennie. Zaś głos ""Tygodnika Powszechnego"" znajdował gorliwy posłuch, znacznie przekraczający jego skromny, przymusowo narzucony nakład. ""Tygodnik Powszechny"" wprowadzał w Polsce awangardową myśl katolicką, a więc wychowywał ludzi po katolicku myślących.
Oczywiście ukazywanie się ""Tygodnika Powszechnego"" zmieniało obraz PRL, co miało polityczne znaczenie. Fakt ten nie podobał się wielu skrajnie politycznie myślącym obywatelom. Otóż można by powiedzieć, że teoretycznie, potencjalnie wysuwał się problem: ""aut-aut"", albo inaczej mówiąc: ""lepiej pismo żadne niż skrępowane przez cenzurę"".
Otóż można stwierdzić z całą pewnością, że ten problem w okresie PRL w ogóle nie zaistniał. Nie było żadnych poważnych głosów domagających się likwidacji. ""Tygodnik Powszechny"" był ogromnie popularny. Ludzie dobijali się o jego prenumeratę, bo ze względu na rygorystyczne ograniczenie wielkości nakładu zawsze go było za mało. Tworzyły się kolejki czekających na wolną prenumeratę. Miarodajne władze kościelne były od początku aż do 1989 roku kategorycznie za wydawaniem pisma.
Zaczęło się od tego, że Metropolita Książe Sapieha wezwał Jerzego Turowicza i zalecił mu wydawanie tego pisma. Później Wielki Prymas, nazywany słusznie ""Interreksem"", bo dla milionów Polaków reprezentował on zastępczo świeckie władze narodu, kategorycznie wymagał wydawania ""Tygodnika"". Pomimo poważnych dyskusji z redakcją na niektóre tematy związane z reformą Kościoła, bronił pisma i współpracował z nim.
Ze względu na popularność w narodzie i bardzo kategoryczne poparcie władz Kościoła nie było problemu egzystencji ""Tygodnika Powszechnego"". Stał za nim consensus narodu i zdecydowana wola Kościoła. Toteż powiedzieć można, że ""Tygodnik Powszechny"" miał de facto pozycję monopolistyczną, wbrew swoim aspiracjom i swojej woli. A więc, tak się dziwnie układały sprawy, że Jerzy Turowicz bez własnej woli pełnił funkcję rzecznika większości narodu.
Stanisław Stomma
Dary Ducha
Gdy myślę o Jerzym, wiem, że w Jego osobie dane mi było spotkać się z Wielkością. I wiem, że jej tajemnicy nie uda mi się przeniknąć. Jej znakiem nieomylnym była skromność. Ale właśnie w niej kryła się najgłębsza mądrość, i nadzwyczajna, a zarazem tak zwyczajna dobroć.
Był człowiekiem, który w czasach najcięższych dostrzegał konieczność głoszenia tego, co zdawało się niemożliwe: prawdy przeciw kłamstwu, wiary przeciw zwątpieniu, miłości przeciw nienawiści, szlachetności przeciw podłości. Sam całym swoim życiem dawał temu najwspanialsze świadectwo. Miał dar bezbłędnego odgadywania ""znaków czasu"" i równoczesnego widzenia wartości, których się domagają. Był człowiekiem otwarcia i dialogu, a zarazem bezwarunkowego wyczucia granic kompromisu. Należał ""Do tych, co mają tak za tak - nie za nie - Bez światło-cienia...""
Których darzył przyjaźnią, czuli się szczęśliwi. Których cenił - jakby rośli w oczach. Jak dziękować za to, że znaleźliśmy się w kręgu Jego uwagi i Jego miłości?
Gdy myślę o Jerzym, odważam się sądzić, że ubogacony został wszystkimi cnotami, o których Kościół mówi, że są darami Ducha Świętego: mądrością, rozumem, radą, męstwem, umiejętnością, pobożnością i bojaźnią Bożą. I że umiał z tych darów uczynić użytek dla dobra wszystkich: dla ""Tygodnika"" i jego czytelników, przyjaciół i wrogów, ludzi dobrej, a może i złej woli... Dla Kościoła i dla Polski.
Gdy myślę o Jerzym, dziś, w dniu Jego pogrzebu, nie mogę uwolnić pamięci od fraz jednego z najpiękniejszych wierszy Norwida, wiersza, który trudno czytać bez najgłębszego wzruszenia. Na dziś wystarczy zmienić w nim tylko imię bohatera:
- Dlatego to w Epoce, w której jest więcej
Rozłamań - niźli Dokończeń...
Dlatego to w czasie tym, gdy więcej
Jest Roztrzaskań - niżeli Zamknięć;
Dlatego to na teraz, gdy więcej jest daleko
Śmierci - niżeli Zgonów:
Twoja Śmierć, Szanowny Mężu Józefie,
Doprawdy, że ma podobieństwo
Błogosławionego jakby uczynku!
- Może byśmy już na śmierć zapomnieli
O chrześcijańskim skonu pogodnego tonie
I o całości żywota dojrzałego...
Może byśmy już zapomnieli, doprawdy!...
Widząc - jak wszystko nagle rozbiega się
I jak zatrzaskuje drzwiami przeraźliwie -
Lecz mało kto je zamknął z tym królewskim wczasem i pogodą,
Z jakim kapłan zamyka Hostię w ołtarzu.
Władysław Stróżewski
Wygrana bitwa
Była jesień 1962 roku. Jan XXIII otworzył właśnie Sobór Watykański II, który jak gwałtowny wiatr miał przejść przez Kościół niosąc wielkie zmiany. Do Rzymu przybyli dziennikarze z całego niemal świata, wśród nich kilku zza ""żelaznej kurtyny"". Jerzy Turowicz był już wtedy człowiekiem znanym. Od siedemnastu lat kierował ""Tygodnikiem Powszechnym"", praktycznie jedynym wolnym głosem katolickim w komunistycznym imperium. Wiedzieliśmy o represjach, jakim poddano ""Tygodnik"" za odmowę publikacji nekrologu Stalina, mało się jednak jeszcze wiedziało o jego roli jako miejsca spotkania i konfrontacji nowych prądów myślowych Zachodu z kulturą polską i, bardziej ogólnie, słowiańską. Był to jakby most rzucony pomiędzy dwiema, jeszcze podzielonymi, Europami, znak jedności i powrotu do wspólnych korzeni chrześcijaństwa.
Turowicz zwykł codziennie odwiedzać watykańską Sala Stampa, a szczególnie dziennikarzy francuskich, wśród których znajdowały się takie sławy jak Fesquet, Wagner, Laurentin. Potem jednak coraz częściej kontaktował się z dziennikarzami z innych krajów, zwłaszcza zaś z nami, Włochami. Dzięki niemu i jego informacjom zaczęliśmy otrzymywać obraz katolicyzmu polskiego bardzo różny od stereotypów, które opisywały go jako czysty konserwatyzm naznaczony nacjonalizmem.
W Polsce skończyła się epoka stalinizmu, ale reżym komunistyczny nadal dążył do zepchnięcia religii na margines i do usunięcia jej z życia społecznego i kultury. Dlatego rzeczą pilną było przejście od wiary w sensie socjologicznym do wiary osobowej, świadomej, odpowiedzialnej, zdolnej przeciwstawić się presji marksizmu. Turowicz - który właśnie w tamtych latach wydał znaczącą książkę ""Chrześcijanin we współczesnym świecie"" - przynosił nam żywe świadectwo inteligencji katolickiej, która miała w sobie głęboki zaczyn reformatorski. I która miała przyspieszyć aggiornamento Kościoła polskiego, wedle wskazań Soboru.
Była wiosna 1974 roku. PAX zorganizował w Warszawie jeden ze swoich propagandowych zjazdów. Po zakończonych obradach uczestników zawieziono do Krakowa. W czasie zwiedzania miasta po cichu wraz z jednym z włoskich kolegów odłączyłem się od grupy, żeby pójść do ""Tygodnika Powszechnego"", na Wiślną 12. Chcieliśmy porozmawiać z Turowiczem, otrzymać od niego obiektywną interpretację trudnych chwil, jakie przeżywał Kościół. Nawiązywano właśnie ""stałe kontakty robocze"" między Warszawą a Stolicą Apostolską. Obie strony pojmowały jednak ""normalizację"" całkiem odmiennie. Strategia reżimu się zmieniła, celem jednak pozostawało izolowanie religii w zakrystii.
Turowicz przyjął nas bardzo serdecznie i zaczął tłumaczyć, jak wygląda sytuacja. Po upływie kilku minut słyszymy pukanie do drzwi i wchodzi następny dziennikarz, francuski, który również opuścił po kryjomu grupę, żeby przyjść posłuchać Turowicza. Kolejne kilka minut i powtarza się identyczna scena, tym razem z dziennikarzem amerykańskim. W tym momencie naczelny, śmiejąc się, pyta, w jakim języku powinien mówić: ""Chcecie, żebym to robił po łacinie?""
Ten drobny epizod ukazuje fundamentalną rolę, jaką Jerzy Turowicz odegrał w tamtych latach, nie tylko jako redaktor jedynego pisma opozycyjnego w świecie tzw. realnego socjalizmu, ale także jako miarodajny punkt odniesienia dla wszystkich zachodnich dziennikarzy, którzy znaleźli się w Polsce. Pójść na Wiślną 12 oznaczało nie tylko uzyskać informacje z pierwszej ręki, ale i zanurzyć się w rzeczywistości tego kraju, poznać prawdziwy przebieg dramatycznej konfrontacji między Kościołem a reżimem.
W tej roli Turowicz był także świadkiem, więcej, bohaterem oporu przeciwko królestwu kłamstwa, które - z pewnością mniej okrutne od stalinizmu i mniej gnębiące od breżniewowskiego totalitaryzmu - zmierzało jednak podstępnie do całkowitego wymazania ""prawdy"". A co za tym idzie, do pozbawienia narodu polskiego nie tylko wolności, ale jego własnego ducha.
Była wiosna 1985 roku. W ciągu kilku lat Polska przeżywała jedno trzęsienie ziemi za drugim. Wybrano Papieża z Krakowa, który najpierw był współpracownikiem, a potem ""opiekunem"", niekiedy krytycznym, ""Tygodnika Powszechnego"". Już pierwsza wizyta Jana Pawła II w ojczyźnie zachwiała fundamentami budowli wzniesionej w Jałcie. Narodziła się ""Solidarność"", bunt całego społeczeństwa przeciw państwu partyjnemu, ale próbowano ją zniszczyć, i Polska zmieniła się w wielkie więzienie. Papież powrócił do ojczystej ziemi, umocnił dusze, potwierdził ideały ""Solidarności""...
""Tygodnik"" opowiadał o tym wszystkim, nigdy nie dając się zastraszyć, mimo prześladowań, cenzury, przeszkód. Podkreślił to sam Ojciec Święty 25 marca 1985 roku w 40. rocznicę powstania pisma: ""Ten trud pracy »Tygodnika Powszechnego« miał szczególną wymowę i szczególną owocność, bo przecież jest to jakieś świadectwo dawane Chrystusowi i Kościołowi na tle tysiącletnich dziejów naszej Ojczyzny i chrześcijaństwa w Polsce, a równocześnie w okresie tych dziejów, który jest naznaczony ideowym kontrastem jak nigdy przedtem w ciągu całego tysiąclecia"".
Pamiętam dobrze ten dzień, to spotkanie w Watykanie, ponieważ byłem wtedy wicedyrektorem ""L’Osservatore Romano"". Pamiętam dobrze słowa Papieża, ponieważ znalazłem w nich jasno wypowiedzianą wielką wdzięczność dla dzieła, którego dokonał Jerzy Turowicz, wdzięczność za świadectwo dziennikarza, ale przede wszystkim za świadectwo wiary chrześcijańskiej. Turowicz był właśnie odważnym świadkiem praw i obowiązków Kościoła polskiego potępiającego niesprawiedliwość, przemoc i broniącego prześladowanych i upokorzonych.
Jednocześnie był równie odważnym świadkiem - czy raczej rzecznikiem - pontyfikatu Wojtyły. W połowie lat 80. wielu jeszcze było krytyków polskiego Papieża. A Turowicz - w ojczyźnie i poza jej granicami - zawsze wykorzystywał okazję, by go bronić, i ukazywać w sposób pozytywny idee inspirujące jego misję. W jednej z rzymskich gazet Turowicz napisał, że z pewnością nie można nazwać ""konserwatywnym"" Papieża, którego ""duchowa i intelektualna formacja, którego eklezjologia, w znacznej mierze ukształtowane zostały właśnie przez Sobór""; Papieża ""tak poważnie zaangażowanego w obronę praw człowieka, domagającego się sprawiedliwości społecznej zwłaszcza dla krajów Trzeciego Świata, ochrony i szerzenia pokoju"".
W kwietniu 1995 roku ostatni raz odwiedziłem Jerzego Turowicza w Polsce. Spotkałem Go potem w Rzymie, ale w pamięci pozostało mi wspomnienie owej rozmowy w Krakowie. W momencie decydującego przejścia od totalitaryzmu do demokracji został poproszony do wzięcia udziału w sławnym ""Okrągłym Stole"", przy którym siadły naprzeciwko siebie władze komunistyczne i opozycja. Nie cofnął się; czuł obowiązek osobistego stawienia się na polu bitwy i wniesienia wkładu własnego doświadczenia w Wielką Przemianę. Doprowadziwszy jednak do końca to zadanie, powrócił do swojej pracy, do swojej pierwszej miłości, do ""Tygodnika Powszechnego"".
Kiedy zobaczyłem Go w Krakowie, wydał mi się przedwcześnie postarzały. Ale także prawdziwie spokojny. Tak jakby wiedział, że dociera do końca swojej długiej przygody człowieka i chrześcijanina. Jednocześnie jakby dojrzała w nim świadomość tego, jak wielkie miał szczęście mogąc ujrzeć rezultaty bitwy, której poświęcił - o czym dobrze wie Jego żona Anna - całe swoje życie. Tak, oczywiście, przejmował się tym, że w Polsce rozprzestrzenia się powierzchowne, jeśli nie fałszywe, rozumienie wolności, i pewnymi konserwatywnymi ośrodkami, które przetrwały jeszcze w polskim katolicyzmie. Ważniejsze dlań jednak było - i dziękował za to Bogu - że definitywnie zamknięty został tragiczny rozdział totalitaryzmu, rozpoczęty przez nazizm i kontynuowany przez komunizm.
Gdy słuchałem tamtego dnia Jerzego, przyszedł mi na myśl święty Paweł, kiedy pisał, że stoczył ""dobry bój"", że bieg ukończył i że zachował wiarę.
Chciałem wspomnieć Turowicza w ten właśnie sposób. Wznieść się ponad głęboki szok wywołany jego odejściem. Ponad nostalgię wywołaną tym, że nasza piękna przyjaźń została przerwana - przynajmniej w naszym ludzkim rozumieniu. Chciałem pokazać Go poprzez te cztery epizody jako świadka czy raczej symbol, który ucieleśnia ponad pięćdziesiąt lat historii ""innej Europy"", jej męczeństwa, ale także jej odrodzenia i powrotu do jedności z bliźniaczą połową. Jerzy Turowicz, symbol historii, która się skończyła, a zarazem prorok nadziei na historię nową, którą trzeba teraz tworzyć.
Gian Franco Svidercoschi
Gian Franco Svidercoschi - dziennikarz, watykanista, były wicedyrektor ""L’Osservatore Romano""
Opoka Jerzego
Od dnia śmierci Jerzego rozmyślam o Jego roli w Kościele. Myślę o tym bardzo spokojnie, sine ira et studio. Uważam, że Jerzy był wśród ludzi Kościoła w Polsce człowiekiem, który najlepiej pojął ducha Soboru. Należał do tych, którzy w jakimś sensie przygotowywali to wydarzenie, a później znakomicie zrozumiał, czym jest Sobór, co to znaczy realizować jego posłanie i jak to jest trudne. Moim szczęściem było to, że tak długo się znaliśmy.
Nasza przyjaźń sięga lat trzydziestych. Gdy ja kończyłem studia we Lwowie, Jerzy je zaczynał. On, krakowianin, ukształtowany został przez środowisko lwowskie. Wyszedł z ""Odrodzenia"", podobnie jak ja i wiele innych postaci, takich jak Gołubiew, kardynał Wyszyński czy Stomma. Łączyła nas deklaracja ideowa i jeden duch, który rozpalał swoje ogniska w różnych częściach Europy i nawet świata. Te ogniska przygotowywały Sobór, ale nie wszystkie były do siebie podobne: były różnice i odcienie. Odrodzeniowe środowiska warszawskie i lubelskie skłonne były uczynić z ""Odrodzenia"" coś w rodzaju ""wylęgarni"" idealnej chadecji. Panowało tu przekonanie, że partia katolicka może zbudować przyszły świat. ""Odrodzenie"" wileńskie z Henrykiem Dembińskim uważało z kolei, że trzeba ""uchrześcijanić"" komunizm, skrajne nurty lewicowe i że to będzie przyszłość chrześcijaństwa. We Lwowie było zupełnie inaczej. Myśmy naprawdę żyli Kościołem. Zasadniczą sprawą była dla nas eklezjologia; nie teoretyczna, ale jako życie. Zastanawialiśmy się, co należy czynić, by Kościół mógł zacząć na nowo żyć pełnym życiem ewangelicznym; główną sprawą było aggiornamento. W prężnym środowisku lwowskim dominował duch otwartości, bardzo znamienny dla późniejszej działalności Jerzego. Otwartości także ku Żydom, a był to czas antyżydowskich bojówek i rugowania Żydów ze wszystkich stanowisk. Zdecydowane ""nie"" ze strony ""Odrodzenia"" lwowskiego było bardzo silne. Było to też bodaj jedyne środowisko na terenie Lwowa, które - mimo nieprawdopodobnych trudności - przerzucało mosty ku Ukraińcom.
Jerzy - podobnie jak cały nasz krąg - był ogromnie wyczulony na wszystkie totalizmy. Mimo sympatii dla środowiska wileńskiego i osobistej przyjaźni nas wszystkich z Henrykiem Dembińskim, którego ideą byłą uchrześcijaniona lewica, jak ognia baliśmy się jakiegokolwiek totalizmu lewicowego - podobnie jak prawicowego. Obydwa uważaliśmy za deformację chrześcijaństwa; coś, czego absolutnie w chrześcijaństwie być nie może. Stąd starcia z Młodzieżą Wszechpolską, z potężnym ONR-em i wszystkimi rozgałęzieniami ruchu narodowego, który stawał się coraz bardziej szowinistyczny, nacjonalistyczny i totalistyczny właśnie.
Od chwili, kiedy pobraliśmy się z Maryś w 1933 roku, ""patronowaliśmy"" zawiązującemu się nowemu małżeństwu Anny i Jerzego Turowiczów, które zrealizowało się tuż przed wojną. Okupację przeżyliśmy w Szczawnicy, a Turowiczowie pod Krakowem. Tak się złożyło, że któregoś dnia w 1941 lub 42 roku musieliśmy przybyć do Krakowa i - pamiętam, że było to na ulicy Batorego - spotkaliśmy się z Jerzym. Idąc ulicą, snuliśmy marzenia o spełnieniu się kiedyś naszych ideałów. Jerzy powiedział wówczas, że marzy o tym, by kiedyś, gdy wszystko się uspokoi, założyć silne środowisko prasy katolickiej. Ja zwierzyłem się z wielkiego pragnienia, by otrzymać kiedyś katedrę filozofii i nauczać takiej filozofii, o jakiej marzę... Znakomicie się rozumieliśmy, bo już wtedy naszym wspólnym mistrzem był Jacques Maritain. Jerzy zawsze ""żył"" Maritainem, rozczytywał się w jego dziełach Maritaina, głównie w ""Humanizmie integralnym"". Spotkał go dopiero w Rzymie z okazji zakończenia Soboru. Wspaniała była ta długa, niezdawkowa rozmowa, choć nie pamiętam już jej przebiegu...
Tuż po wojnie marzenia Jerzego zaczęły się urzeczywistniać. Powstał ""Tygodnik"", wkrótce potem ""Znak"". Jerzy stworzył opokę, skałę. Jego praca była realizacją owych przedwojennych idei, co w pewnych sytuacjach wymagało wielkiego męstwa i mądrości. Coraz wyraźniej postępowała okupacja sowiecka. W czasach stalinowskich postawa Jerzego była bardzo zdecydowana. Żeby wobec sowieckiego olbrzyma powiedzieć ""nie"" i nie wydrukować pochwalnego nekrologu Stalina? Wymagało to wręcz heroizmu. Oczywiście, olbrzym powoli trzaskał, ale był jeszcze bardzo potężny. ""Na szczęście"" skończyło się to ""tylko"" przejęciem ""Tygodnika"" na kilka lat przez PAX. Całą tę sytuację Jerzy znosił z ogromną odwagą i męstwem. W latach 1949-55, które były epoką cierpień, heroizmu, męstwa i mądrości - Jerzy był jednym z głównych filarów; działał na pierwszej linii frontu. To było chodzenie po linie. Ów czas cierpień, trudu i upokorzeń był jednak równocześnie czasem wspaniałości; epoką, w której przygotowywało się coś wielkiego. Dlatego śmierć Jerzego jest końcem epoki.
Gdy nadszedł Sobór, początkowo nie zdawaliśmy sobie sprawy, do jakiego stopnia jest on realizacją naszych młodzieńczych marzeń. Jestem głęboko przekonany, że rację miał Jean Guitton, uważając Sobór za największe wydarzenie mijającego wieku. Soborowa rola Jerzego jest ogromna. Owszem, dziennikarzy na Soborze było wielu, ale On był korespondentem ze świata komunistycznego i tylko tutaj mógł nawiązać niezwykle ważne kontakty. Jego głęboka przyjaźń z bratem Rogerem i wieloma innymi wspaniałymi ludźmi zaczęła się podczas Vaticanum II. To właśnie Jerzy zawiadomił mnie telefonicznie, że wraz z Maritainem mam odebrać z rąk Pawła VI soborowe przesłanie do intelektualistów. Paweł VI, jeszcze jako monsignor Montini, był tłumaczem ""Humanizmu integralnego"". Wręczając posłanie wstał (co uczynił bodaj tylko wobec przedstawicieli intelektualistów) i uściskał Maritaina, jakby chciał podkreślić, że tę właśnie linię uznaje za linię Soboru.
Być może największy powojenny dramat Kościoła w Polsce polegał na tym, że w systemie komunistycznym realizacja Soboru była w 90 procentach niemożliwa. Myślę, że tragedią kardynała Wyszyńskiego było to, iż nie mógł pokierować należytą recepcją Vaticanum II. Wyobraźmy sobie choćby ekumenizm przesiąknięty agentami UB! To było przecież straszliwie trudne, nierealne, niemożliwe. Równocześnie Kościół w Polsce potrzebował soborowej rosy jak sucha, spragniona ziemia. ""Tygodnik"" robił tu, co mógł. Jerzy jest tym człowiekiem, który od samego początku głęboko zrozumiał eklezjologiczny program Soboru, czyli dążenie ku Kościołowi prawdziwie wspólnotowemu, służebnemu i otwartemu. W tej dziedzinie trzeba było właściwie jeszcze większego męstwa niż wówczas, gdy ""Tygodnik"" został odebrany prawowitej redakcji i przekazany PAX-owi...
Mimo wszystkich ataków czy kpin Jerzy pozostał wierny wielkiej tradycyjnej myśli filozoficznej. Przy całej swojej nowoczesności i otwarciu na to, co wartościowe, w tym, co nowe, widział niewiędnącą wspaniałość metafizyki, wielkiej klasycznej filozofii św. Tomasza. Jerzy był prawdziwym renesansowym uomo universale; człowiekiem, który miał ogromne poczucie humoru, zrozumienie dla piękna, spokój i dominującą nad wszystkim mądrość. Posiadał bezbłędną skalę wartości: widział jasno, co jest wartością większą, a co winno pozostać na dalszym planie. Równocześnie zaś cechował go umiar; nigdy nie szedł ku skrajnościom. Wiązało się to ze swego rodzaju dynamizmem: to był dynamizm szukający umiaru. Wreszcie ogromna umiejętność, która objawiła się w jego znamienitej działalności pisarskiej: wiedział, gdzie postawić akcent. Jako historyk filozofii mogę powiedzieć, że wszystkie przemiany w dziejach myśli ludzkiej nie dokonują się poprzez spektakularne rzucanie zupełnie nowych haseł, tylko przez przestawianie akcentów. Umiejętność akcentowania była niezmiernie ważna, zwłaszcza pod rządami komunizmu.
Dzisiejsza rola ""Tygodnika""? Nie ma innej, jak tylko rola nieustraszonego dzwonu, który ciągle przypomina, że realizacja Soboru jest sprawą zasadniczą dla całego XXI wieku. Nie ma innej drogi. Jeżeli nie podejmie tego ""Tygodnik"", zrobią to inni. Realizacja Soboru nie może się urzeczywistniać przez dekrety, decyzje synodów etc. One są bardzo potrzebne, ale realizacja Soboru musi dokonywać się przez metanoię, przez wewnętrzną przemianę, przez nawrócenie intelektualne i duchowe człowieka. Temu działaniu musi towarzyszyć odwaga mówienia prawdy, dyskusji także z hierarchią. Dzieło to winni prowadzić ludzie głęboko wierzący. Czasy wymagają połączenia wielkiego męstwa z wielką wiarą.
Stefan Swieżawski
Kochać ludzi
Muszę, chcę wypowiedzieć się w imieniu własnym, ponieważ odeszła mi kolejna bardzo ważna Osoba. Jedna z najbliższych, z najważniejszych. Osoba, która dawała mi dowody czułej myśli, troski, a przez to w trudnych chwilach poczucie siły.
Wielki autorytet, człowiek-instytucja, nie taił, że lubi kabaret pod wodzą Piotra Skrzyneckiego, że lubi artystów.
Przybyłam do ""Piwnicy"" w 1979 roku i wtedy osobiście poznałam Jerzego. Byłam nieśmiała, przytłoczona wielkością poprzedników. Po jednym z pierwszych występów Jerzy podszedł do mnie i obsypał pochwałami. Odtąd zawsze, gdy był na widowni, śpiewałam dla Niego i rozkwitałam. Piotr był zachwycony. Kiedyś szepnął Jerzemu: ""Dobrześmy ją wychowali"". ""Nie"" - spokojnie odparł Jerzy - ""Ania wychowała się sama"".
Bywalec wszystkich piwnicznych opłatków i jajeczek przesiadywał z nami do późna. Nie wiem, skąd czerpał siły. Niewiele mówił, ale bacznie obserwował, wszystko Go interesowało, zadawał wiele pytań. Domagał się relacji z każdej podróży. Sam wysyłał urocze karteczki. Zawsze pamiętał o urodzinach, imieninach, świętach. Zaszczycał swoją obecnością moje krakowskie występy.
Nie mieliśmy żadnej sprzeczki.
Nigdy mnie nie krytykował.
Wielokrotnie powtarzał, że lubi wszystko, co i o czym śpiewam. Wiedziałam, że w każdej sprawie mogę liczyć na Jego dobrą radę i pomoc.
Dawał mi tyle komfortu psychicznego.
Wiem, miałam niebywałe szczęście, ale czy rzeczywiście nań zasłużyłam?
W myśl księdza Twardowskiego: ""spieszmy się kochać ludzi, tak szybko odchodzą..."" starałam się odwdzięczyć choć odrobinę.
Jerzy. Nie wiem, czy mi się udało.
Z całego serca dziękuję.
Anna Szałapak
Pionier ekumenizmu
""Bo jeśli żyjemy, dla Pana żyjemy;
jeśli umieramy, dla Pana umieramy;
przeto czy żyjemy, czy umieramy,
Pańscy jesteśmy.""
Rz 14,8
Wiadomość o śmierci Jerzego Turowicza przyjęta została przez Polską Radę Ekumeniczną i Kościoły członkowskie z głębokim smutkiem.
Jerzy Turowicz był wybitnym Polakiem, głęboko wierzącym chrześcijaninem, a wyznawany przez Niego katolicyzm, otwartość w duchu II Soboru Watykańskiego na inaczej wierzących była dla nas nadzieją, że w Polsce dzięki takim ludziom jak Zmarły Redaktor Naczelny ""Tygodnika Powszechnego"" ruch ekumeniczny będzie torował sobie drogę.
Jerzego Turowicza będziemy pamiętać jako Polaka, który swą otwartą postawą w życiu publicznym był przykładem do naśladowania, szczególnie dziś, gdy tak usilnie dążymy do włączenia naszego Narodu w nurt integracji europejskiej.
Polska inteligencja rzymskokatolicka, ruch ekumeniczny w Polsce poniosły wielką, niepowetowaną stratę. Kościoły członkowskie Polskiej Rady Ekumenicznej będą wspominać Zmarłego w swoich modlitwach.
Zespołowi ""Tygodnika Powszechnego"" w imieniu Polskiej Rady Ekumenicznej składam kondolencje.
Biskup Jan Szarek
Prezes Polskiej Rady Ekumenicznej
Dobroć
Wśród niezwykłych cech charakteru i umysłu, którymi tak bogato był obdarzony redaktor Turowicz, dominowała dobroć. Był człowiekiem do szpiku kości dobrym. W parze z dobrocią szły skromność i szlachetność serca. Niósł w sobie spokój wewnętrzny, pogodę ducha i wielką mądrość. Mówił nam, że niebezpieczną rzeczą jest szukać wrogów i dopatrywać się spisku, bo to zwalnia od odpowiedzialności. Pokazywał, iż często nie jest wskazana zawzięta walka, ale zrozumienie przyczyn, a nieraz nawet rozsądny kompromis, który umie doprowadzić do zmiany sytuacji. Był w tym podobny do Josifa Brodskiego, który nade wszystko przestrzegał przed wskazującym palcem, wytykającym winy innym. Sam Jerzy Turowicz w latach najważniejszej próby był dla nas wzorem odwagi. Jednym z tych, którym Polska zawdzięcza odzyskanie niepodległości.
A do tego czuwała nad nim Opatrzność... Przed z górą dziesięciu laty został przyjęty do naszej kliniki z powodu ciężkiej, uogólnionej infekcji. Udało się nam ją opanować, ale pozostała arytmia. Serce biło złym, groźnym rytmem, jednym z tych, które nie cofają się same, a zwiastują najwyższe niebezpieczeństwo. Stosowaliśmy najsilniejsze leki - bezskutecznie. Stanęliśmy u kresu naszych możliwości. Pewnego wieczoru odwiedziłem Jerzego w separatce, posłuchałem serca i wróciłem do domu, przygnębiony własną bezradnością. Kiedy na drugi dzień wcześnie rano przyłożyłem słuchawkę, usłyszałem czysty, miarowy, najbardziej prawidłowy rytm serca. Nie wierzyłem temu, co słyszę, ale potwierdzenie przyniósł zapis EKG. Zapytałem zdumiony: ""Jerzy, czy coś się stało ostatniej nocy?"" Odpowiedział mi z tym swoim łagodnym, cichym, dobrym uśmiechem: ""Wiesz, Ojciec Święty zatelefonował do mnie po północy z Watykanu"".
Kiedy myślę, skąd w jednym człowieku potrafiły skupić się i rozwinąć najpiękniejsze cechy, sądzę, iż wyrosły one z niewzruszonej wiary.
Andrzej Szczeklik
Cisza i upór
Mogłoby się wydawać, że naturalnym Jego żywiołem jest cisza. Nie sprzeczał się z nikim, nie podnosił głosu. A przecież i dla mnie, i dla wielu osób, którym wypadło spędzić tygodnie, a nawet miesiące kończącej się wojny pod wspólnym z Jerzym Turowiczem dachem, Jego głos jest i pozostanie głosem tamtego czasu.
Wiadomo było, że wieczór należy do niego. Czytał nam wtedy lub deklamował teksty należące wówczas do literatury ""zakazanej"". Jak je zdobywał, nie wiedzieliśmy wtedy ani przeważnie nie wiemy dzisiaj. To była najczęściej poezja. Miłosz, Baczyński, Gajcy, poeci już w tamtych czasach nieżyjący lub skazani na zagładę. Niektórzy z nich, jak np. Czesław Miłosz, brali udział w tych wieczornych agapach. Chronili się w bezpiecznym azylu (był to dwór w Goszycach, dom matki Anny, żony Jerzego Turowicza), do którego Jerzy zapraszał ukrywających się pisarzy. Były i utwory prozatorskie, najczęściej żartobliwe, jak ""Ubu król"" Jarry’ego, poddające humorystycznej krytyce groźną rzeczywistość. Jerzy był znakomitym interpretatorem tych tekstów. Dla mnie jego głos jest do tej pory głosem kończącej się wojny i trudnych czasów, które dopiero nadchodziły.
Większość słuchaczy nie zdawała sobie sprawy, że jest to zapewne próba realizacji zamierzenia, z którym Jerzy Turowicz nosił się już od dawna. Projekt dotyczył powołania katolickiego pisma kulturalnego, inspirowanego przykładami przedsięwzięć francuskich intelektualistów chrześcijańskich, jak Maritain i Mounier. Tej tradycji intelektualnej katolicka prasa polska na ogół nie miała. Jerzy Turowicz (początkowo we współpracy z księdzem Piwowarczykiem) założył, a potem już redagował osobiście ""Tygodnik Powszechny"", pismo nowatorskie, którego podstawowym założeniem był rozwój cywilizacji opartej na kulturze. Ten dziennikarski profil dość szybko przyciągnął do ""Tygodnika"" autorów o niezależnych lub odmiennych światopoglądach, którzy jednak nie akceptowali politycznego monopolu.
Tak więc od samego początku ""Tygodnik Powszechny"" stał się jedyną w sowieckim świecie trybuną niezależnej myśli. Wyliczanie nazwisk nie jest tu konieczne. Wiele z nich pojawiało się równocześnie na szpaltach ""Tygodnika"" i na listach protestacyjnych, usiłujących skłonić komunistyczną władzę do tolerancji. Całkowite odcięcie się od polityki nie było jednak możliwe, co stanowiło dla redakcji, a zwłaszcza dla redaktora naczelnego wielką trudność, a nawet ryzyko. Jerzy Turowicz, człowiek spokojny, a zarazem uparcie broniący prawd, którym służył, musiał uciekać się do swego taktu i swojej cierpliwości. Jednym z nieustannych Jego kłopotów była walka z cenzurą. Równocześnie ciążyła na Nim odpowiedzialność za sprawy Kościoła. Brał czynny udział w obradach II Soboru Watykańskiego, w międzynarodowych dyskusjach i zjazdach. Jeden z drukujących w ""Tygodniku"" swe wiersze poetów, Karol Wojtyła, został papieżem. Oprócz radości oznaczało to dla Turowicza jeszcze jedną (tym razem mile widzianą) dziedzinę obowiązków.
Tych mniej radosnych nie brakło. Do najtrudniejszych momentów należała sytuacja po śmierci Stalina. ""Tygodnik"" nie zgodził się na publikację pochwalnego artykułu o nim. Władze, którym zależało na utrzymaniu ""Tygodnika"" jako dowodu ich tolerancji, zażądały od członków redakcji pozbycia się Jerzego Turowicza i Stanisława Stommy. Nikt z pracowników redakcji nie ugiął się. Wszyscy zostali zwolnieni, a ""Tygodnik"" oddano w pacht PAX-owi, zachowując dawną numerację. Ten stan rzeczy trwał 3 lata, do 1956 roku. Inne, mniejsze ""awarie"" zdarzały się kilkakrotnie, zwłaszcza w związku z coraz jawniej działającą opozycją - z KOR-em, strajkami w Radomiu i na Wybrzeżu. Likwidacją ""Tygodnika"" groził także stan wojenny. Dziś można powiedzieć, że cichy upór Jerzego Turowicza, jego rozwaga i niezłomność przyczyniły się do ostatecznego upadku komunizmu nie tylko w Polsce, ale i w całej środkowo-wschodniej Europie.
Jan Józef Szczepański
Wszyscy ludzie J.T.
Kiedy usłyszałam, że Papież, który kończył właśnie swoją wizytę, wstrząśnięty wiadomością o śmierci Przyjaciela, modlił się za Niego na drugiej półkuli - pomyślałam o Wszystkich Ludziach Jerzego Turowicza.
O tych wielkich, sławnych - i o najzwyklejszych. O tych, połączonych z Nim więzami miłości, najgłębszej przyjaźni, bliskiej znajomości - i o tych, co tylko przelotnie się z Nim spotkali i zapamiętali to na zawsze. O tych, krążących wokół Niego na różnych orbitach - od najbliższej do najdalszej.
Uważam za cenny dar to, że w pierwszym roku stanu wojennego, znalazłam się na jednej z tych orbit. Że mogłam pisać w piśmie, które stworzył i wychował jak dziecko, mądrze i z miłością. Że mogłam, przyjeżdżając do Krakowa, słuchać tego, co mówił w swoim redakcyjnym pokoju, w tym niepowtarzalnym, Tygodnikowym powietrzu, w którym była ludzka serdeczność, zapach kawy, papierosów i kurz ze starych książek. Że mogłam czasem - a już na pewno na Boże Narodzenie dostawać kilkuzdaniowe, ale pełne wielkiego ciepła listy, adresowane wyraźnym, natychmiast rozpoznawalnym charakterem pisma. Że mogłam - przygnębiona nieraz i rozczarowana tym, co widziałam dokoła - przenieść wzrok na Jego życie. Wspaniałe, mądre, skromne, przezroczyste jak kawałek kryształu.
Ale teraz myślę: co dalej? Co my - Wszyscy Ludzie J.T. z tych najbliższych i najdalszych orbit - będziemy teraz robić bez Niego?
Ewa Szumańska
Dar
Jego mądrość nie lubiła wielkich słów, bo prawdziwej mądrości nie są one potrzebne. To dobre dla krzykaczy, którzy używają ich jak szczudeł, żeby dodać sobie wzrostu i znaczenia. Jerzy Turowicz niczego nie musiał udawać, niczego sobie dodawać, do niczego pretendować. Bez szczudeł - pieszo wchodził na karty polskiej historii jako jeden z najświatlejszych synów naszej ziemi. W czasie wędrówki udzielał swojej mądrości wszystkim, których mijał. Jedni od razu wiedzieli, co z tak pięknym darem począć, drudzy z upływem własnych doświadczeń poznali się na jego wartości. Jeszcze inni do tej pory nie potrafią go sobie przyswoić. Jerzy był tego świadom, ale to Go nie zrażało nigdy...
Czuję się ponad miarę obdarowana, bo i na mnie od czasu do czasu spoczywało Jego uważne spojrzenie.
Wisława Szymborska
Wolność w prawdzie
Widzę dzieło Jerzego Turowicza jako owocowanie trzech kluczowych wyborów, podejmowanych w sytuacjach pełnych niepewności i napięć. Wybory te oznaczały zamknięcie czasu wahań, ale nie koniec czasu poszukiwań. Były wyrazem doświadczenia jakiejś prawdy - prawdy, która wyzwala, i wolności, która potwierdza. Tak było i tak pozostanie: Jerzy Turowicz - wolność w prawdzie.
Wybór pierwszy zapadł tuż po wojnie. Wiązał się z powstaniem ""Tygodnika Powszechnego"". Dużo o tym pisano i dużo pisać trzeba. Z punktu widzenia polskiej religijności wybór ten oznaczał związanie wiary z kulturą. Otwarcie religii na kulturę - to niby było zawsze, a jednak nie zawsze. Zawsze było aktualne pytanie, czy kultura ma być częścią religii, czy religia częścią kultury. Myślę, że w polskiej religijności przeważała tendencja, iż kultura - owszem, tak, ale jako część religii, niejako w jej ramach. Wybór ""Tygodnika"" poszedł dalej: gdziekolwiek żyje kultura, tam żyje również religia. Ów wybór miał wiele następstw. Najpierw przyczynił się do pewnego ""odpolitycznienia"" postaw religijnych, które po wojnie były szczególnie wyraźne. Po wtóre, otwarł łamy katolickiego pisma dla ludzi polskiej kultury, często niezależnie od deklarowanej konfesji. Niemal wszyscy ""wielcy"" polskiej kultury, literatury, sztuki, nauki przechodzili przez łamy tego pisma. Gdy po wielu latach Jan Paweł II, goszcząc w UNESCO, mówił, że jest ""synem narodu"", który zachował swą tożsamość dzięki kulturze, to Turowicz i jego dzieło już wówczas mogli służyć jako ilustracja tej prawdy.
Wybór drugi łączył się z Soborem. Idea reformy Kościoła nie spadła z nieba. Kiełkowała również w polskim Kościele. Można by długo wymieniać jej zwiastunów. W ""Tygodniku"" trafiła na szczególnie podatny grunt. Wydawałoby się, że sprawa jest oczywista. Czy można być przeciw Soborowi? Wiemy jednak, że oczywista nie była. Najpierw należało zrozumieć Sobór. Co właściwie się stało? Większość z nas, młodych wówczas duchownych, miała o tym zaledwie blade pojęcie. Następnie trzeba było aplikować Sobór. Chodziliśmy jak we mgle. Jedynie liturgiści mieli jakie takie pole do popisu. Jerzy Turowicz wiedział, czym jest Sobór. On stał się jego życiowym wyzwaniem. Wybór Soboru był najważniejszym wyborem, który określił sens Turowiczowej wiary i wolności.
I wreszcie wybór trzeci, wokół którego wciąż istnieje wiele nieporozumień. Miał on rzekomo sprawić, że ""Tygodnik"" przestał być pismem ""wszystkich katolików"", a stał się ""organem"" jednego ugrupowania. Nieporozumień jest rzeczywiście wiele. ""Nieszczęsny dar wolności"" otwarł przed polskimi katolikami drogę do władzy. W czasie wyścigów ludzie potracili poczucie zdrowego rozsądku. Tymczasem sens tego wyboru był prosty: oznaczał zdecydowane postawienie na nurt reform (Mazowiecki - Balcerowicz) oraz odejście od idei chrześcijańskiej demokracji. Wielu oczekiwało, że ""Tygodnik"" stanie się ośrodkiem tworzenia polskiej chadecji. Wielu oczekiwało mocnych deklaracji antyliberalnych i ""socjalistycznej"" krytyki Balcerowicza. Nie doczekali się. Jestem głęboko przekonany, że także wtedy Turowicz miał rację: takie poparcie dla reform było konieczne i nie oznaczało zdrady wspólnoty wierzących. Oznaczało otwarcie horyzontu zaangażowania i określenie jeszcze głębszej odpowiedzialności.
Podziwiam Turowicza. Miał w sobie jakiś przedziwny ""zmysł nieomylności"". Może czasem Turowicz nie miał racji, ale przeważnie to ją jednak miał. Doprawdy, nie umiem dziś wskazać przypadku, by Turowicz nie miał racji... A przecież każda z kluczowych decyzji uwikłana była w sieć tysięcznych zależności. Były sprawy, byli ludzie, były ciemne noce i mgliste poranki. Tym jednak, co było zawsze i było niezmienne, to - prawość. Nad biurkiem Jerzego paliła się lampka wewnętrznej prawości. Była i pozostanie znakiem wolności w prawdzie.
Ks. Józef Tischner
Czystego serca
Trudno jest pisać o kimś wtedy, kiedy o nim najwięcej piszą. Jak łatwo powtarzać to, co inni. Myślę, że to, co ocaleje zawsze, to osobiste wspomnienia. Ale i wtedy zachodzi obawa, że pisząc o kimś można pokazywać samego siebie. Redaktorowi Jerzemu Turowiczowi zawdzięczam bardzo wiele. Był tym, który życzliwie ocenił moje wiersze i drukował. Dzięki niemu drukowałem przez wiele lat w ""Tygodniku Powszechnym"". Mieszkał w Krakowie. Nie chciałem mu się narzucać, ale łączyła nas życzliwość wieloletnia na odległość. Przechowuję jego listy. Pamiętam telefony. Wiele mnie nauczył. Nie jestem tym, który by mógł oceniać jego działalność, bo inni to lepiej uczynią. Mogę tylko napisać od siebie to, że kiedy uczyniono z mediów media przekazu powszechnego, on troszczył się o przekaz społeczny. Odważnie przeciwstawiał się przeciwnikom. Troszczył się o niezależną Polskę. Miał wspaniały instynkt. Od razu zrozumiał wielkość Soboru Watykańskiego II. Był człowiekiem nie tylko wiedzy, ale modlitwy. Człowiekiem czystego serca. Jeden z najwspanialszych ludzi, jakich Bóg pozwolił mi poznać.
Ks. Jan Twardowski
Punkt odniesienia
Nie możemy nic powiedzieć o Nim w czasie przeszłym; zawsze jest i będzie - dla nas wszystkich, którzy mieli szczęście Go znać, i dla wszystkich, którzy spotkali się z nim tylko poprzez ""Tygodnik"" i to, co pisał - miarą i ideałem. Ideałem człowieka tolerancyjnego, nadzwyczajnie dobrego, uroczego i łagodnego, a równocześnie o wielkich wymaganiach i nieugiętych zasadach. Tylko On potrafił zarazem być najczulszym przyjacielem i surowym sędzią. Tylko On potrafił połączyć ""Tygodnik"" z ""Piwnicą pod Baranami, której był najwierniejszym widzem i uczestnikiem przez całe 40 lat.
Jerzy bardzo był ciekaw adaptacji filmowej ""Pana Tadeusza"" i wybieraliśmy się w tych dniach do Krakowa, aby pokazać mu film na kasecie. Chciałem bardzo usłyszeć Jego uwagi, nim widzowie będą mogli zobaczyć film na ekranie.
Dopiero teraz, gdy odszedł, zdajemy sobie sprawę z tego, że we wszystkich ważnych decyzjach w naszym życiu On był punktem odniesienia.
Zostanie z nami na zawsze.
Krystyna Zachwatowicz,
Andrzej Wajda
Dzielił się prawdą
Kiedy odchodzi taki człowiek jak Jerzy Turowicz, pozostawia puste miejsce nie do zapełnienia. Był on od samego początku, przez pół wieku redaktorem ""Tygodnika Powszechnego"". Był ""Tygodnikiem"" - nikomu nie przychodziło do głowy, że może tym pismem kierować kto inny. Jest więc redakcja na Wiślnej, drugą po rodzinie, najbardziej osieroconą instytucją. Trzecią są czytelnicy. Bo ludzie z mojego pokolenia i podobnej jak moja biografii poznawali Redaktora poprzez zadrukowane karty ""Tygodnika"". To jedyne niezależne pismo było w czasach zniewolenia dawcą wolności. Wszyscy wiedzieliśmy, że Jerzy Turowicz jest jej źródłem. Sączyła się ta wolność cienkim strumieniem hamowanym przez cenzorskie nożyce czy przez skąpo przydzielany papier, ale dla nas, spragnionych, był to pokarm nieoceniony.
Później miałem zaszczyt i przyjemność poznać Pana Jerzego osobiście, choćby przy okazji pracy w Komitecie Obywatelskim. Nie była to ani współpraca łatwa, ani też wolna od konfliktów. Ale nigdzie nie jest powiedziane, że z wielkimi osobowościami pracuje się bezkonfliktowo, to raczej domena miernot. Do dziś mam sobie do wyrzucenia starcie, jakie miałem z Panem Jerzym w trakcie obrad w Auditorium Maximum UW. Nadal uważam, że polityczna racja była po mojej stronie i mam tę przykrą świadomość, że forma, w jakiej zwracałem się do Redaktora, była ze wszech miar naganna. Ale wtedy ja, stoczniowiec, nie miałem głowy do form.
Jerzy Turowicz nie był człowiekiem, który chował urazy. Miałem okazję przekonać się o tym w czasie pełnienia urzędu prezydenckiego. Czy to z okazji pracy Pana Jerzego w radach prezydenckich; czy też, co wspominam ze szczególnym rozrzewnieniem, gdy zawieszałem na Jego piersi błękitną wstęgę najwyższego odznaczenia - Orła Białego i gdy oblewaliśmy to wyróżnienie szampanem. Najlepiej pamiętam Go jednak w otoczeniu dla niego najbardziej charakterystycznym, w redakcji ""Tygodnika"". Pamiętam swoją wizytę jesienią 1995 roku w Krakowie i Jerzego Turowicza wypowiadającego mądre zdania z głębi obitego skórą, klubowego, redakcyjnego fotela.
Bo to, co najlepiej pamiętam z kontaktów z Naczelnym ""Tygodnika"", to jego uśmiech i sposób mówienia. Ten głęboki, zapadający w pamięć i ucho melodyjny głos i ten sposób formułowania myśli, w który była i pewność, i wątpliwość zarazem. Słychać było, że On nie narzuca swych prawd, On się nimi dzieli.
Nie usłyszymy już tego głosu, a i Jego uśmiech nie przysporzy nam już ciepła. Wiadomość o odejściu Jerzego Turowicza zastała mnie tuż przed wyjazdem do Meksyku, Puerto Rico i Stanów Zjednoczonych, mogłem jedynie w pośpiechu skreślić tych parę słów. Nie będę, niestety, mógł towarzyszyć w Jego ostatniej ziemskiej drodze, a przecież On i Jego pismo towarzyszyli nam wiernie przez ponad pięćdziesiąt lat.
Będę się modlił.
Lech Wałęsa
Oparcie i autorytet
Ostatni raz widziałem Jerzego Turowicza w 1994 roku, w auli Uniwersytetu Jagiellońskiego, podczas wręczania mi doktoratu honorowego tej uczelni. Wiem, że skupiał On wokół siebie i ""Tygodnika Powszechnego"" elity polskiej kultury, a w trudnych dla kraju sytuacjach był dla nich oparciem i autorytetem.
Ceniłem w Nim wybitnego humanistę, człowieka wielkiego ducha i tolerancji, pełnego szacunku dla cudzych poglądów i inności religijnych. Jego śmierć jest ogromną stratą dla polskiej kultury i dla tych wszystkich, dla których porozumienie polsko-żydowskie jest sprawą ważną.
Jestem przekonany, że pamięć o nim towarzyszyć będzie kolejnym pokoleniom.
Szymon Wiesenthal
Dziedzictwo
Co jest najistotniejsze w dorobku Jerzego Turowicza? Chyba ogrom pracy, w znacznej mierze skutecznej, wniesionej w budowanie syntezy wiary i kultury w erze pokonstantyńskiej - to znaczy w czasie, kiedy stało się widoczne, że konstantyński model związku religii i państwa, religii i kultury, stał się nieaktualny. Zarówno ze względu na okoliczności historyczne, które uniemożliwiały jego dalsze trwanie - na Wschodzie i na Zachodzie - jak i na to, że nie odpowiadał istocie chrześcijaństwa. Zagrażał instrumentalizacją uniwersalnej religii miłości, sprowadzaniem jej do roli urzędowej religii plemiennej w takich czy innych narodowych wydaniach, z większą lub mniejszą instrumentalizacją Kościoła lub klerykalizacją państwa. Świadomość jego nieadekwatności była jasna dla niektórych myślicieli i stopniowo torowała sobie drogę w chrześcijańskich środowiskach, ale do dziś nie jest powszechna.
Jerzy od młodości włączył się w nurt poszukiwań tej nowej syntezy poprzez związki z wielkimi postaciami chrześcijańskiego personalizmu - Maritainem i Mounierem - oraz udział w dążeniu do pogłębiania chrześcijańskiej duchowości, dążeniu zapoczątkowanemu przez benedyktynów skupiających się na odnowie liturgii. A potem oczywiście w wielki nurt soborowej odnowy.
Ta nowa synteza musiała więc pogłębiać i nawet ""radykalizować"" chrześcijaństwo - pozbawione politycznych podpórek, a nawet wystawione na ataki państwa - a równocześnie nadawać mu charakter bardziej dialogiczny, bardziej ekumeniczny - w najszerszym tego słowa znaczeniu. Bowiem skupiała się wokół wartości podstawowych, niezależnie od ich pochodzenia, wychodząc z założenia, że jeśli są autentyczne, to tym samym chrześcijańskie. Godność, wolność, solidarność - tak można by najkrócej ująć postulowane fundamenty cywilizacji.
W okresie narastającego totalizmu można było jedynie uparcie mu przeciwstawiać chrześcijańską alternatywę, pogłębiając i rozwijając niektóre jej elementy. Nie można było natomiast ogarnąć całości indywidualnego i społecznego życia człowieka (które zresztą nie dadzą się rozdzielić), zarówno z powodu cenzury, jak i braku czasu, sił i wyobraźni. Najbardziej brakowało refleksji i praktycznych rozwiązań w dziedzinie gospodarczo-społecznej - ogólne zasady nie wystarczały. Nie byliśmy więc przygotowani do upadku komunizmu.
Dziś weszliśmy w nową sytuację cywilizacyjną. Aby jej sprostać, trzeba wziąć pod uwagę realnego człowieka - niekiedy podwójnie zdeformowanego, przez socjalistyczną mentalność i relatywistyczno-indywidualistyczną kulturę. Także realne społeczeństwo, rozpadające się na coraz bardziej bezwzględne grupy interesów. I realną cywilizację, kształtowaną przez typ gospodarki podnoszącej zysk i konkurencję do zasad naczelnych i niemal jedynych. I nową sytuację ludzkości, która musi znaleźć globalną, lecz nie totalistyczną formę swego istnienia.
Zatem znowu potrzebna jest nowa wersja syntezy wiary i kultury najszerzej rozumianej, z jednej strony profetyczna, wybiegająca myślą daleko w przyszłość, z drugiej twardo realistyczna, biorąca za punkt wyjścia, to co było (i jakoś nadal trwa) i to, co jest, co się kształtuje. Wysiłek pełnego (pełniejszego) zrozumienia kryzysu i szukania dróg budowy pełniejszego człowieczeństwa, bardziej ludzkiej cywilizacji.
To już nie jest bezpośrednie zadanie Jerzego - choć przez przejście do nowej formy życia może i jest bardziej skuteczny. Ale nasza - moja - wierność Jego dążeniom powinna polegać na wiernej, choć bynajmniej nie schematycznej ich kontynuacji.
Stefan Wilkanowicz
Przed półwieczem
Jedyny instrument techniczny, jakim posługiwał się Jerzy jako redaktor naczelny ""Tygodnika"" (nie licząc ołówka i wiecznego pióra - długopisy pod koniec lat czterdziestych jeszcze chyba nie istniały?), to był sznurek. Za przykładem Jerzego jako sekretarz redakcji nosiłem zawsze taki sznurek w kieszeni: kilkumetrowej długości, miękki i wytrzymały, zakończony węzełkiem, z lekka umazany w farbie drukarskiej. Przy łamaniu numeru pisma sznurek służył do mierzenia długości szpalt, w miarę jak wiersz po wierszu wypadały z linotypu. Mieliśmy dużą wprawę w czytaniu ołowianych literek, widzianych do góry nogami - niekiedy ostatnie adiustacyjne muśnięcia następowały właśnie z okazji tej lektury. Potem trzeba było złamać kolumnę (czyli skomponować stronę), odbić ją, odnieść do cenzury, odczekać parę dni, wykłócić się z cenzurą i po jej tzw. ingerencjach niejednokrotnie przełamać numer, więc znowu redakcja - drukarnia - cenzura i tak wkoło, oczywiście na piechotę, rzadziej tramwajem.
Z powodu samego istnienia cenzury, to znaczy świadomości, że różnych tekstów nie warto nawet pisać, ileż to przepadło mądrych diagnoz, przenikliwych analiz i projektów. Jak wiele dobrego mogłyby one zrobić (myślałem nieraz, słuchając wypowiedzi Jerzego), gdyby udało się wówczas ujawnić je nie tylko w strzępach i mniej lub bardziej wymownych przemilczeniach.
Z tamtych czasów szczególnie ostro rysuje mi się w pamięci, prócz Jerzego, stojący nad obitym blachą stołem obok pana Janoty, naszego metrampaża, Lech Beynar (czyli Paweł Jasienica), widzę też na tle drukarni Antoniego Gołubiewa i Jana Józefa Szczepańskiego, a przy innym stole i przy innym metrampażu Andrzeja Kijowskiego. Odwiedzał nas też niespodziewanie pewien były metrampaż, niespełna rozumu. Wieść niosła, że zamiast spalić w kadzidlanym dymie próbne odbitki plakatu ze Stalinem, nieszczęśnik zaniósł tę makulaturę do ubikacji, wskutek czego świętokradcą zajęła się tak żwawie bezpieka, że postradał zmysły i tułał się między blaszanymi stołami jak widmo.
Jerzy nosił ze sobą schludnie narysowane, alternatywne plany numerów pisma, spisy artykułów, które napłynęły i takich, które chcieliśmy zamówić, także sporządzone ołówkiem, pionowe poliniowane calendaria z planem zajęć na kilka dni, i wreszcie stosy rękopisów, do przeczytania, kiedy się da i do omówienia z autorami, na koniec stosy czasopism - w różnych językach, jeśli o nas ktoś za granicą pamiętał, jeśli szmugiel się powiódł albo cenzura pocztowa się zagapiła. W rezultacie teczka lub torba Jerzego pęczniała do niemożliwości, uginał się niesymetrycznie pod jej ciężarem, ale o dziwo panował nad jej zawartością. Nawet hektolitry kawy, kiedy udawało się ją mieć, i coraz obficiej wypalane papierosy nie tłumaczą, jak przy takich zajęciach Jerzy znajdował czas na pisanie, na koncerty, na wystawy, na teatr, na filmy i zwłaszcza na książki: na ulubionych poetów (Miłosz, Gałczyński, Liebert?), na ulubionych myślicieli (Maritain, Mounier, kilku francuskich teologów, Bolesław Miciński?), na reprodukcje Skiry, nawet na powieści. Nie mówiąc o tym, ile musiał namarnować godzin, z racji swego redaktorstwa biorąc choćby bierny udział, konieczny dla istnienia pisma (do czasu!), w jakichś bezsensownych komitetach czy frontach.
Kiedy po roku 1956 zaczęliśmy z rzadka wyjeżdżać za granicę, nim ktokolwiek zdążył ochłonąć z wrażeń bardzo niekiedy uciążliwej podróży, Jerzy jakimś cudem wiedział już wszystko, co trzeba o kulturze danego miasta, a także, jak się gdzie dostać i po co. Ale pewnych form organizacji pracy bardzo nie lubił: latami trudno mu było wyperswadować, żeby zamykał drzwi swego zawalonego papierami gabinetu przynajmniej na czas zebrań redakcyjnych, które się tam odbywały, albo żeby w trakcie tych zebrań nie pędził na każde wezwanie do telefonu. Szczęściem nie opuszczało go łagodne, nie ostentacyjne, ale bardzo śmieszne poczucie humoru, ani ten sposób bycia, który zjednywał mu wszędzie tylu przyjaciół i pozwolił mu zgromadzić zespół - czy też kolejne zespoły - podobnie dążących ludzi, nie myślących ani o pieniądzach ani o karierze, którzy współpracowali, spierali się i przyjaźnili, bo mieli wzajem do siebie absolutne zaufanie.
Jerzy był po prostu organicznie niezdolny do zacietrzewień, zaślepień i fałszów. Jego poczuciu rzeczywistości i narzucanych przez nią ograniczeń (co wyrażało się nieraz w formie ""ja, jako Krakauer, myślę, że..."") towarzyszyła serdeczna dyskrecja, niechęć do wyrywania się naprzód z własnym zdaniem, niechęć posunięta czasem aż za daleko, zważywszy że własne zdanie zwykle miał i w momentach kluczowych umiał je ujawnić, zdanie często lepiej wyważone i solidniej ugruntowane niż wiele zdań cudzych, które jednak zawsze starał się brać pod uwagę.
Teraz tę dyskrecję Jerzego naruszę, ale nie weźmie mi tego za złe, bo przecież darem przyjaźni człowiek powinien się dzielić, choćby ów dar nie był ujęty w słowa i polegał przede wszystkim na długoletnim współdziałaniu i obcowaniu, na intensywnym i prawie niedostrzegalnym promieniowaniu osobowości Jerzego. Myślę, że jej fundamentem (więc także fundamentem tego wyjątkowego miejsca, jakie Jerzy zajmie w historii) jest nie tylko ""zwyczajna dobroć"", ale i to również, że kiedy Jerzy w modlitwie wypowiadał Credo, każde słowo miało pokrycie w jego przemyśleniach, przeświadczeniach i uczuciach. ""Wierzę w Ducha świętego, święty Kościół powszechny..."" Jerzy kochał Kościół. Zauważyłem, że niektórych naszych przyjaciół to jakby żenowało. Ten Kościół, przecież nie taki znów święty, mruczą pod nosem. Nie czas tu i nie moja kompetencja wchodzić w eklezjologię. Ale jednego jestem pewien. Jerzy Turowicz wierzył najgłębiej, że Duch tchnie kędy chce, że jest Panem i Ożywicielem - także Kościoła. Czy - przede wszystkim Kościoła. Kościoła powszechnego: tę powszechność Jerzy przeżywał głęboko. I zaraz potem następują w Credo tajemnicze słowa o świętych obcowaniu, grzechów odpuszczeniu i ciała zmartwychwstaniu: ""Oczekuję wskrzeszenia umarłych i życia wiecznego w przyszłym świecie"".
Módlmy się, byśmy umieli tak ufnie jak Jerzy zawierzyć temu oczekiwaniu.
Jacek Woźniakowski
Sprawiedliwy
Przez wiele lat widywałem nierzadko - w redakcji ""Tygodnika"" - pana Jerzego Turowicza; kłaniałem mu się, zamienialiśmy parę słów. Wiedziałem o jego ogromnej pracy, o jego wytrwałości, o jego uczciwości, o historycznych dokonaniach. Wiedziałem o jego biografii, o jego przedwojennych początkach, o latach okupacji i o walce, jaką toczył przez prawie pół wieku - pogodnie, nie gorzkniejąc, nie stając się ""człowiekiem marginesu"", człowiekiem z podziemia - z totalitarnym rządem, ze stołecznymi i lokalnymi kontrolerami ducha. Podziwiałem jego umiarkowane przekonania; był kimś głęboko wierzącym, ale nie fundamentalistą, bronił zawsze katolicyzmu liberalnego, otwartego na europejska perspektywę. Podziwiałem jego konsekwencję, stałość jego poglądów i wyborów; łatwe powiedzenia w rodzaju ""homo sapiens zmienia poglądy"" dziwnie nie pasowały do niego, jakby zrobiony był z innej substancji. Ale też nigdy, nigdy nie potępiał tych, którym istotnie zdarzyło się zmienić poglądy. Cechowała go dobroć; najrzadsze połączenie radykalnej dobroci i radykalnej niezłomności. Był człowiekiem raczej lakonicznym, uroczym i dyskretnym, o świetnym, cichym poczuciu humoru. Dopiero po jakimś czasie uświadomiłem sobie, że mam przed sobą kogoś absolutnie niezwykłego: jednego z kilku Sprawiedliwych, którzy ocalili mój kraj przed całkowitym spustoszeniem moralnym i intelektualnym.
Jerzy Turowicz był człowiekiem prawdziwie wielkim. Dyskutowano nieraz w minionych latach o heroizmie, o potrzebie wielkości. Pewnie mało komu przychodziło wtedy do głowy, że najtrudniejsze bohaterstwo, rozłożone na dziesięciolecia, a nie skoncentrowane w jednej sekundzie gwałtownego czynu, obrało swą siedzibę właśnie w nim, w liberalnym redaktorze liberalnego tygodnika, w starszym panu, który niespiesznie, charakterystycznym krokiem zmierzał codziennie do kamienicy przy ulicy Wiślnej 12. Jaka szkoda, że już go nie ma.
Adam Zagajewski
Tej śmierci nie ma
Tej śmierci nie ma - przynajmniej póki wśród żyjących są i Ci, na których formację wpłynął kontakt z Jerzym Turowiczem. Czyli tak naprawdę - wszyscy, którzy mieli przywilej znać Pana Jerzego i wszyscy Ci, którzy czytali i czytają ""Tygodnik Powszechny"".
Formacja to ważne pojęcie. Jeśli zastanowić się przez chwilę, to staje się oczywistym, że choć czujemy się wolni, to jednak nasza wolność jest niezwykle ograniczona. Nie wybieramy epoki, w której przyszło nam żyć, a przecież to epoka nas formuje, określając i nasze doświadczenia i nasze możliwości - na przykład poznawcze. Te ostatnie znów podlegają ograniczeniom po prostu biologicznym. Choćby i takim, że dziennie możemy przecież przeczytać nie więcej niż 30-40 stron druku. Streszcza się to do możliwości przeczytania przez przeciętnego inteligenta jednej książki na 2-4 dni. Przyjmijmy średnio - jednej na trzy dni. To oznacza, że rocznie czytamy tych książek nie więcej niż 120, w świadomym życiu (niech będzie tego 50 lat) przeczytać więc możemy wszystkiego około 6000 owych książek. A tymczasem w takiej Bibliotece Jagiellońskiej jest ich chyba ze 2 miliony... Przy takim ograniczeniu biologicznym, wybór właściwego zestawu lektur - owych 6000 książek, które przeczytamy w życiu, staje się sprawą bardzo poważną. Co będzie jeśli wybiorę niewłaściwy zestaw lektur? Przeczytam książki niepotrzebne, a potrzebnych już nie będę miał czasu przeczytać? To jest zupełnie przecież możliwe. I to w dwu przypadkach. Po pierwsze - jeśli ktoś czytelnikowi właśnie w okresie formacyjnym podsunie serię niewłaściwych tytułów, które zdeterminują jego zainteresowania i tym samym określą jego dalsze lektury (biada temu, co na przykład skłoniony został do zaczęcia swoich lektur od Protokołów Mędrców Syjonu). Po drugie - jeśli zacznie się czytać książki, nie wiedząc, które by tu warto wziąć do ręki. W obu przypadkach - ludzie zniewoleni przez epokę i biologię, stają się jeszcze dodatkowo - niewolnikami złych wyborów. W moim rozumieniu - Jerzy Turowicz - poprzez ""Tygodnik Powszechny"", był tym, który właśnie uwalniał ludzi przez dopomożenie w dokonaniu właściwych wyborów. Wyboru wartościowych lektur, wyboru dzieł sztuki, wyboru postaw, wyboru filozofii wreszcie. Pomagając w wyborze - Jerzy Turowicz wpłynął na formację paru pokoleń czytelników ""Tygodnika"".
Pomagając w wyborze, przeprowadzał owe kilka pokoleń między Scyllą i Charybdą obu dwudziestowiecznych totalitaryzmów - zarówno tego, dla którego najistotniejszym pojęciem była klasa społeczna, jak i tego, co za najważniejszy - uważał naród. Przy owej przeprawie - w której chodziło w istocie o uratowanie fizycznego i duchowego istnienia zbiorowości polskiej, użył jako kompasu - wartości chrześcijańskich. I w tym się nie pomylił. Jego chrześcijaństwo - chrześcijaństwo personalistyczne - okazało się tu jedyną odpowiedzią na obłęd epoki.
A tym, którzy ośmielają się wypominać Redaktorowi i ""Tygodnikowi"" samo istnienie w tej epoce - ostatnia myśl do sztambucha. Ani Pan Jerzy, ani ""Tygodnik"", nie istniał dzięki systemowi i nie przeciw systemowi - a po prostu pomimo systemu. Istniał po prostu - poza systemem. Pan Jerzy i Jego ""Tygodnik"" był bowiem nosicielem wartości uniwersalnych - do których należy również owa grecka jednia dobra i piękna. Redaktor ucieleśniał siłę życia trwającego ponad, poza systemami chcącymi w imię transformacji, poprawy ludzkości - niszczyć jednostki.
Tej śmierci nie ma - bo takie życie, które On afirmował - życie w prawdzie, w zgodzie z prawem naturalnym, życie osoby ludzkiej - trwa.
Włodzimierz Zagórski
Bogactwo dzieła
Całym sercem łączę się w żalu po odejściu Jerzego Turowicza, wielkiego intelektualisty i człowieka wiary. Nasze pierwsze spotkania i nasza - piszę to z dumą - przyjaźń datują się z czasów Soboru Watykańskiego II, którego prace śledziliśmy obydwoje z wielką uwagą i wielkimi nadziejami.
Od tamtych czasów darzyliśmy zaufaniem dzieło, w którym uczestniczyło tak wielu ludzi i tylu ich prowadzi je nadal, by zburzyć przeszkody i pokonać uprzedzenia, które stoją na drodze zrozumienia i dialogu miedzy wyznawcami różnych religii, miedzy wierzącymi i niewierzącymi.
Zaangażowanie Jerzego Turowicza w to dzieło, podstawowe dla przyszłości naszej Europy i całego świata ciągle nękanego przemocą zwalczających się ekstremizmów, jest bardzo znane również we Włoszech. Tym większy żal, że nie będziemy już mogli liczyć na Jego mądrość.
Pozostanie z nami bogactwo Jego dzieła.
Tullia Zevi
Tullia Zevi - była przewodnicząca Włoskich Wspólnot Żydowskich
Światło nadziei
Z wielkim bólem przyjąłem wiadomość o śmierci Jerzego Turowicza, człowieka wielkich zasług dla Kościoła i Polski, człowieka wielkich zalet serca i umysłu, człowieka wielkiej skromności i dobroci. Wraz z Jego odejściem Kościół w Polsce i cała polska kultura poniosły wielką stratę, odszedł bowiem świadek wiary, mąż ewangelicznego świadectwa, a zarazem niezrównany redaktor oraz wybitny publicysta. Ta bardzo smutna wiadomość zastała mnie w Rzymie. Tu, w mieście, do którego pan Jerzy tak często pielgrzymował, zwłaszcza w okresie Vaticanum II oraz w ostatnim dwudziestoleciu odwiedzając Ojca Świętego, modlę się o Jego uczestnictwo w wiecznej światłości i pokoju, których źródłem jest zmartwychwstały Chrystus.
Od grobu Apostołów jednoczę się też z tymi, których Jerzy Turowicz pozostawił po tej stronie wieczności, z Rodziną Zmarłego i Redakcją ""Tygodnika Powszechnego"". Niech Chrystus - Ten, który jest zmartwychwstaniem i życiem, pomaga rozproszyć mroki i ciemności śmierci światłem wiary i nadziei, która wypełni się przy Jego powtórnym przyjściu.
Maciej Zięba OP
Zakazane słowo
Miałem blisko 30 lat, kiedy na lekko uginających się nogach wkroczyłem lub raczej zostałem przez Kasię Morstin wepchnięty, do Jego Gabinetu. Znałem ten Gabinet na pamięć. Z książek, z opowieści, z legend. Wyglądał dokładnie tak, jak go sobie wcześniej wyobraziłem. Po lewej przy piecu skórzane sapieżyńskie kluby. Między nimi zawalony gazetami okrągły stoliczek. Na ścianie czarna tablica, na której kredą narysowano układ następnego numeru. Dalej, pod oknem wychodzącym na obskurny dziedziniec Kurii, dwa złączone frontami zwaliste, przedwojenne biurka pokryte wieloma warstwami wszelkiego rodzaju papieru. Na niewielkim wolnym placyku jednego z tych biurek leżała pojedyncza kartka. Na tej kartce pisał coś siedzący przy biurku REDAKTOR JERZY TUROWICZ.
To nie był dobry dzień. Zbierałem materiały do tekstu o tym, co działo się z ludźmi ""Tygodnika"" w latach 1953-56, gdy pismo zamknięto. Większość pracy miałem już za sobą i mógłbym siadać do pisania, gdyby nie Turowicz, którego dłuższy czas nie było w Krakowie. Gdy nareszcie wrócił, miałem do niego masę cisnących się pytań, ale przede wszystkim chciałem usłyszeć historię Jego stalinowskiej traumy, lat przymusowej bezczynności, bezrobocia, nędzy. W uszach dźwięczało mi tyrmandowskie ""Turowicz szlifuje bruki"" i wyobrażałem sobie, co takie kilkuletnie ""szlifowanie bruków"" oznaczało dla czterdziestoparoletniego mężczyzny.
Przyjął mnie ujmującym uśmiechem. Życzliwie usadził na skórzanej kanapie, zaproponował herbatę jeszcze raz uśmiechając się jak najżyczliwiej i zafundował mi jedną z największych katastrof  w mojej reporterskiej karierze. Z całą życzliwością, ciepło się uśmiechając, uważnie słuchał pytań, a potem z tym samym ujmującym, jakby usprawiedliwiającym uśmiechem szczerze odpowiadał. Sęk w tym, że właśnie odpowiadał i zapis tej rozmowy do złudzenia przypominał protokół przesłuchania.
- Jak?
- Tak.
- Czy?
- Z pewnością.
- Kiedy?
- Wtedy.
Kiedy doszliśmy do pytań problemowych, groza sytuacji była już oczywista.
- Dlaczego?
- Moi koledzy z pewnością lepiej to pamiętają.
- A Pan?
- Nie chciałbym wprowadzić pana w błąd. Spytajmy Woźniakowskiego.
- A mógłby Pan opisać, jak Pan to pamięta?
- Ziuta na pewno zrobi to dużo lepiej.
Mimo całej życzliwości, którą mi okazywał, przez godzinę z okładem nie wydusiłem z Niego ani jednego akapitu gawędy, ani jednej anegdoty, niczego o Nim samym. Ani słowa skargi. Ani cienia żalu. Tak jakby we wszystkim, co On sam i Jego najbliżsi przeżyli w tych latach, nie było nic ciekawego, żadnej dramaturgii, żadnych emocji, heroizmu, goryczy ani strachu.
Wracałem zdruzgotany. W życiu nie miałem zarazem bardziej życzliwego i trudnego rozmówcy. Nie potrafiłem zrozumieć, dlaczego rozmowy z innymi członkami redakcji przyniosły mi tyle ciekawych i barwnych relacji, natomiast rozmowa z Turowiczem, kluczową postacią tamtego dramatu, mimo wielotygodniowych przygotowań okazała się jednak totalną katastrofą.
Rok później, gdy pierwsze wydanie ""Anatomii smaku"" (jeszcze bez rozmowy z Jerzym Turowiczem, która do druku nijak się nie nadawała) rozeszło się w drugim obiegu i przygotowywałem wznowienie, postanowiłem jeszcze raz poprosić Pana Jerzego o wywiad. Zgodził się bez wahania.
Znów przyjął mnie serdecznie. Usadowił na sapieżyńskich klubach, rozbroił życzliwym uśmiechem, ale tym razem nie czekał na pytania. Przez blisko dwie godziny snuł ożywione pierwszym wydaniem ""Anatomii"" wspomnienia. Sam wprowadzał nieprzewidziane wątki, prostował relacje przyjaciół. Zupełnie nieoczekiwanie okazał się nie tylko życzliwym, ale też wdzięcznym i aktywnie współpracującym rozmówcą. Gdzieś po godzinie poczułem, że ostatecznie wyparowało krępujące zakłopotanie, które sparaliżowało naszą pierwszą rozmowę.
Kiedy więc przyszedł rok 1987 i zbliżała się 75 rocznica urodzin Turowicza, postanowiłem spróbować namówić go na kilkudziesięciostronicową, przeznaczoną dla ""Powściągliwości i Pracy"" rozmowę-
-rzeczkę (z której później powstała rozmowa-rzeka ""Trzy ćwiartki wieku""). Ku mojemu zaskoczeniu zgodził się bez oporów i od razu zaproponował, żebyśmy spotkali się latem w Kalwarii Zebrzydowskiej, gdzie - jak zwykle - planował krótki urlop.
To, co zastałem w Kalwarii, przekroczyło moje najśmielsze marzenia. W mistycznej atmosferze franciszkańskiego klasztoru, otoczonego plątaniną pątniczych dróżek biegnących pomiędzy malowniczo położonymi małymi kapliczkami, zapracowany przeważnie Turowicz był wypoczęty, zrelaksowany i - jak nigdy - dysponowany do rozmowy. Gdy rozłożywszy przed nim kajety pełne notatek i pytań zapytałem, ile czasu gotów jest mi poświęcić, bez wahania odpowiedział:
- Tyle, ile tylko będzie panu trzeba.
Zamiast kilku godzin rozmawialiśmy więc pełne dwa dni, dzieląc czas wedle rytmu klasztornego życia. Śniadanie, praca, spacer, obiad, drzemka, praca, kolacja, praca, sen.
Mimo wszystko nie był łatwym rozmówcą. Godzinami słuchał szczegółowych pytań i udzielał na nie dokładnych odpowiedzi, ale wciąż nie przejawiał skłonności do gawędzenia o sobie. Do dziś mam wrażenie, że w gruncie rzeczy własna przeszłość niezbyt go obchodziła. Zdarzało się jednak, że poruszony pytaniem wstawał z krzesła i brał ode mnie ""jedynego na dzień"" papierosa, którego wbrew surowym zakazom żony i lekarzy pozwalał sobie zapalić. Krążąc między umieszczoną przy drzwiach umywalką a oknem w grubym murze snuł wówczas głębszy wywód (o katolicyzmie francuskim, stosunkach polsko-żydowskich, reformie soborowej w Polsce) lub przywoływał osobiste wspomnienia (o świętych, których spotkał, o Janie Pawle II, o kardynale Wyszyńskim).
Ale prawdziwa rozmowa zaczynała się wówczas, gdy szliśmy na spacer. Właśnie wtedy, gdy goniłem starszego pana po górzystych kalwaryjskich dróżkach, pierwszy raz przyszło mi do głowy, że mam do czynienia z człowiekiem należącym do jakiegoś innego porządku. Podziwiałem jego intelektualną i życiową konsekwencję, podziwiałem go jako dziennikarza, jako intelektualistę, świadka mijającego wieku. Teraz, między kapliczkami kalwarii, gdzie ja nie miałem notatek i magnetofonu, a on zdobywał się na nieco dalej idącą otwartość, pozwalał sobie na delikatne zwierzenia, nieco chętniej snuł dywagacje odkrywające kawałeczki duszy, na co dzień - co zaczynałem rozumieć - przez wrodzoną nieśmiałość starannie chowanej za ciepłą uprzejmością, po raz pierwszy zauważyłem to, co wydało mi się Jego charyzmatem. Nie tylko intelektualną głębię, cywilną odwagę, twórczą osobowość, niezwykłą ciekawość świata, poczucie osobistej odpowiedzialności za to, jak ten świat wygląda, i wiarę, że można uczynić go lepszym raczej siejąc dobro niż karczując błądzących, ale także pewien rodzaj osobistej, dobrej wrażliwości - szczególną, delikatną dobroć, która wydała mi się (obawiam się to napisać): rodzajem świętości.
Gdyby kiedyś kazano mi zeznawać na procesie beatyfikacyjnym Jerzego Turowicza, w żaden rozsądny sposób nie potrafiłbym uzasadnić tego przekonania. Nic się przecież wielkiego w Kalwarii nie stało. Nie rozstąpiła się woda. Niebo nie przemówiło. Ale też nigdy później myśląc o Panu Jerzym nie potrafiłem uwolnić się od tego zakazanego słowa - zakazanego wobec żywego człowieka, któremu ściska się dłoń, który mówi, pisze, je pomidorową, popija neskę i razem ze mną wdrapuje się na pagórki.
A jednak, patrząc na mego rozmówcę, nie mogłem się od tego słowa uwolnić. Cały drugi dzień spędzony w Kalwarii, kiedy konsekwentnie posuwając się według rozpisanego w moim zeszycie planu, brnęliśmy poprzez koleje Jego długiego życia, błądziłem myślami szukając jakiegoś sposobu, żeby go o to zapytać. Ale nie potrafiłem mu postawić tych najważniejszych pytań: czy On też to odczuwał? Czy czuł w swoim życiu ciężar tego zakazanego słowa? Co ono tak naprawdę dla niego oznacza? Czy wiedział, że ktoś inny to czuje, kiedy z nim obcuje?
Przez następne lata te nie zadane najważniejsze pytania coraz bardziej paraliżowały mnie, ilekroć miałem okazję z Panem Jerzym rozmawiać. Bo czułem, że powinienem Go o to zapytać. I miałem - w sposób oczywisty absurdalne - wrażenie, że ile razy mnie widzi, oczekuje ode mnie tego najważniejszego pytania. Absurdalne, bo był przecież zbyt skromny, by tak o sobie myśleć i nazbyt dobry, by mnie po prostu wyśmiać.
Zadałem Mu przez lata mnóstwo bardzo różnych pytań, lecz z czasem coraz lepiej rozumiałem, że tych najważniejszych nie umiem postawić. Że nigdy ich nie zadam.
I tak się właśnie stało.
Jacek Żakowski
Światło Sychar na Wiślnej
Przybył więc do miasteczka samarytańskiego zwanego Sychar...
Było tam źródło Jakuba. Jezus zmęczony drogą siedział sobie przy studni...
Nadeszła kobieta z Samarii, aby zaczerpnąć wody.
J 4, 5-7
W najbardziej dramatycznym okresie najnowszej polskiej historii, w okresie stanu wojennego, pan Jerzy potrafił stworzyć w redakcyjnych pomieszczeniach na Wiślnej odpowiednik polskiego Sychar. Przy źródle Jerzego, niczym w Ewangelii przy źródle Jakuba, gromadziło nas to samo pragnienie wartości, którego nie zgasił chłód pamiętnej grudniowej nocy. Wody nadziei i życia potrzebowali wtedy wszyscy zmęczeni życiem, u których ideologiczny slogan nie zniszczył wiary w sens. Znanym szlakiem Samarytanki śpieszyli do ""Tygodnika"" ludzie z daleka, których ożywiała ta sama wiara, że absurd, nawet po ubraniu w narodowy mundur, nie musi stanowić epilogu polskich dramatów. Redakcyjny pokój gromadził wtedy środowisko, którego społeczna struktura zdawała się urągać zasadom rachunku prawdopodobieństwa. Przychodzili tam robotnicy ze zdelegalizowanej ""Solidarności"" i znani intelektualiści, byli członkowie PZPR i przyszli biskupi, seminarzyści i niewierzący. Ich obecność wyrażała afirmację dla tego świadectwa uczciwości intelektualnej i postawy dialogu, którego pan Jerzy konsekwentnie uczył swymi tekstami i swoim życiem.
Nie potrafię w skali światowej wskazać żadnego innego środowiska redakcyjnego, które pełniłoby taką rolę, jaką spełniał ""Tygodnik"" w stanie wojennym, jednocząc we wspólnocie ducha przedstawicieli tak różnych środowisk. W tej praktyce znajdowaliśmy antycypację przesłania, w którym Jan Paweł II przypomina, że ""dialog Kościoła z kulturą stanowi decydujące wyzwanie dla przyszłości świata"". Dialog ten był możliwy dzięki tej samej postawie, której uczył Chrystus w rozmowie z Samarytanką. Wymagał otwarcia i spokoju, cierpliwości i solidarnego świadectwa prawdy. Wymagał zwłaszcza przezwyciężenia tych stereotypów, w których nawyki czy emocje odgrywały większą rolę od prawdy Ewangelii niosącej nadzieję wyzwolenia. Wymagał wzięcia w nawias tych wtórnych cech, które nas różniły, aby można było dotrzeć do podstawowego poziomu ludzkiej godności, uczciwości, tęsknoty za prawdą. W stylu, w którym Jerzy dążył do tych wartości, uderzał pokój człowieka, który przyjmuje bez dramatyzowania upał życia, gdyż żyje świadomością bliskości ewangelicznego źródła ""wody żywej"". Podsumowując ten styl, myślę o słowach, które Zbigniew Herbert kierował w swym wierszu do Henryka Elzenberga:
Twoja surowa łagodność delikatna siła
Uczyły jak mam trwać w świecie niby myślący kamień
Cierpliwy obojętny i czuły zarazem.
To połączenie refleksji i czułości, intelektualnego otwarcia i nieustępliwej twardości kamienia, tworzyło styl, który dziś niesie szczególne zobowiązanie dla nas wszystkich zjednoczonych ongiś wspólnotą poszukiwania polskiego Sychar.
Nie potrafię powiedzieć, jak trudno było panu Jerzemu trwać w postawie ""czułego kamienia"" wówczas, gdy pod polskim niebem zaroiło się od innych kamieni - rzucanych beztrosko przez środowiska, które nagle odkryły, że mają bardzo proste recepty na patriotyzm i demokrację. Wiem tylko, że podobne ciosy były w tym samym czasie źródłem wielkiego bólu nawet dla tych, którzy wcześniej usiłowali z kamiennym obliczem przyjmować wszelkie przeciwności losu. Mogłem natomiast wówczas podziwiać Jerzego, patrząc na jego spokój, obiektywizm i kulturę ducha w dyskusjach dotyczących najbardziej drażliwych problemów polskiej demokracji. Już jako biskup zapraszałem go kilkakrotnie na spotkania z młodymi kapłanami. Podczas jednego ze spotkań, w Błoniu nad Dunajcem, ktoś z uczestników z wielką pasją postawił pytanie o niefortunne artykuły na łamach ""Tygodnika"", w których chrześcijaństwo usiłowano ściśle łączyć z programem reform Unii Demokratycznej. Niektórzy słuchacze nastroszyli się, jak gdyby oczekiwali apologetyki sugerującej, że poza Unią nie ma zbawienia, przynajmniej dla Polski. Tymczasem, na przekór oczekiwaniom, usłyszeli słowa spokojnych wyjaśnień: ""Misja Kościoła jest w swej istocie uniwersalna. Nie wolno jej sprowadzać do poziomu działań jednej partii czy jednego przywódcy. W przyśpieszonym kursie polskiej demokracji czasem jednak temperament polityczny bierze górę nad teologiczną wizją Kościoła. Zdarza się to zarówno dziennikarzom, jak i księżom. Z podobnych uproszczeń można się jednak szybko wyleczyć; także przez uświadomienie sobie ceny, jaką wspólnie musimy płacić za podnoszenie prywatnych upodobań do rangi absolutnej prawdy"". Po tym prostym, rzeczowym wyjaśnieniu zniknęły wcześniejsze uprzedzenia. Tam, gdzie miała przebiegać linia demarkacyjna odmiennych sympatii partyjnych, ujawniała swą obecność wspólnota Kościoła, w której Chrystusowe dzieło zbawcze przebiega w innym wymiarze niż poziom politycznych deklaracji i programów.
Ten sam styl pana Jerzego ujawniał swą kojącą obecność w prasowych polemikach dotyczących najnowszych polskich przemian. Nierzadko prym wodziły w nich środowiska specjalizujące się w oferowaniu nadzwyczaj prostych rozwiązań dla skomplikowanych problemów. Nierzadko w kręgach, które jeszcze wczoraj łączyła solidarna troska, zaczynały powstawać linie absurdalnych podziałów, zaś niedawni sojusznicy demonstrowali swą spektakularną niechęć. Targowisko próżności jako tło licytacji superpatriotyzmów rodziło bardzo bolesne odczucia. Z bólem odczytywałem nieraz teksty świadczące o radykalnej wolcie osób, z którymi jeszcze niedawno chroniliśmy te same wartości. Jeśli przy lekturze pewnych autorów nie pojawiał się u mnie element obaw, że zaskoczą oni nieuzasadnioną interpretacją, w której emocje górują nad związkami wynikania logicznego, to do dwójki takich niezawodnych autorytetów zaliczyłbym Jerzego Turowicza i Jana Nowaka-Jeziorańskiego. Być może wspólnota jednoczących ich wartości przejawiała się w tym, że wielką mądrość serca potrafili połączyć z całkowitą bezinteresownością, w której nie chcieli niczego dla siebie; nawet tego, żeby przyznawano im rację.
W tej bezinteresowności intelektualnej pana Jerzego widzę znowu odblask światła z Sychar. Rozmawiając z Samarytanką przy studni, Chrystus nie zobowiązywał jej, aby zaniosła prawdę o Nim mieszkańcom Sychar. Ograniczył się do końcowego stwierdzenia, że jest Mesjaszem i uszanował jej wolność, nie wymagając nawet, by uporządkowała swe pokomplikowane sprawy rodzinne. Ona zaś, zafascynowana odkryciem nowego świata, zostawiła przy źródle swój dzban i pobiegła do bliskich, którzy następnie ""przybyli do Niego i prosili Go, aby u nich pozostał"" (J, 4, 40). Tych, którzy ongiś przeżywali swe fascynacje w ""Tygodnikowym"" Sychar, po latach spotykam znowu na ścieżkach mej biskupiej posługi. Czasem na ścieżkach bardzo odległych, między Nowym Jorkiem a Buenos Aires. Niezależnie od tego, jak ułożyły się ich życiowe drogi, ze wzruszeniem wspominają tamte wspólnoty zamyślenia przy źródle Jerzego. Z podobnym sentymentem powracają do krakowskich spotkań przedstawiciele akademickich środowisk Zachodu, którzy z pierwszych swych wizyt poza żelazną kurtyną noszą w pamięci przede wszystkim spotkanie z panem Jerzym i jego współpracownikami. Rozróżnienie między Wschodem i Zachodem okazuje się tutaj zresztą względne. Podczas niedawnej wizyty w Rosji przedstawiono mi prawosławnego metropolitę, który w czasie swej posługi nadał zupełnie nowy odcień ekumenicznym kontaktom między prawosławiem a katolicyzmem. Pytany o to przez dziennikarzy wyjaśnił, że ekumenizmu uczył się jeszcze podczas Soboru, czytając katolickie czasopisma zachodnie, a zwłaszcza ""Tygodnik Powszechny""...
O ileż uboższe byłoby świadectwo wiary kształtujące obraz Kościoła w Polsce, gdyby brakło w nim duchowego realizmu i mądrości serca pana Jerzego. Na tle wielkich polskich dramatów i małych polskich sporów jawi się on niczym Pan Cogito rozmyślający ""nad estetyką hałasu"". Pan Cogito z krakowskiego Sychar potrafił skutecznie wnosić światło Ewangelii w mroki naszych poszukiwań i lęków. Potrafił konsekwentnie troszczyć się o to, by woda ze źródła Jakuba mogła koić pragnienie wszystkich spragnionych. Świadomi duchowej odpowiedzialności za to dziedzictwo, winiśmy dziś wspólnie dzielić troskę o przyszłość tego źródła. Aby w epoce wyjątkowo głębokich przemian ktoś nie wpadł przypadkowo na pomysł, żeby urynkowić źródło w Sychar i źródlaną ""wodę życia"" rozprowadzać wyłącznie w plastikowych pojemnikach z krzykliwą etykietką.
Mszę Świętą za śp. Jerzego sprawowałem w następny dzień po jego śmierci. Kościół wspominał wtedy w liturgii św. Tomasza z Akwinu. Myślałem o świadectwie wiary ich obu - odzielonych barierą wieków i otwartych na wyzwania współczesności dzięki wierze mądrej, odważnej, odpowiedzialnej. W modlitwie po komunii świętej pojawia się wtedy prośba o to, ""byśmy wierni nauczaniu św. Tomasza zawsze składali Bogu dziękczynienie za otrzymane od niego dary"". Zastanawiam się, w jaki konkretny sposób wyrażać ""zawsze"" naszym działaniem wdzięczność Bogu za dar Jego sługi Jerzego, który wniósł w szare zakamarki Wiślnej światło i piękno spotkania z Sychar...
Abp Józef Życiński",,15.01.2009,https://www.tygodnikpowszechny.pl/glosy-po-smierci-jerzego-turowicza-135190
0,NASZE INNE KONFESJONAŁY,"Ks. GRZEGORZ STRZELCZYK, proboszcz w Tychach: Parafialna grupa na Facebooku liczy teraz więcej ludzi niż chodzących do kościoła. To znaczy, że niektórzy z zewnątrz podglądają życie wspólnoty. Jeśli korzystają z naszej pracy – cieszę się.","ARTUR SPORNIAK: Wczoraj Ksiądz nie mógł rozmawiać, bo był umówiony z parafianami na grilla. Jak się udał?
KS. GRZEGORZ STRZELCZYK: Ludzie przyszli, więc chyba się udał.
Kto przyszedł?
To był grill organizowany co roku dla nauczycieli z naszej parafii. Była ich ponad połowa, mniej więcej tyle samo, co przed pandemią.
Rozumiem, że ważny jest kontakt z ludźmi także poza liturgią.
Na liturgii jest obecność, kontakt jest poza nią. Ten grill jest naszą tradycją. To nic wyjątkowego.
Ksiądz zaprosił najpierw na mszę – domyślam się, że to należy do tradycji. Ale takie dopowiedzenie to chyba już nie: „Na grillu mile widziani będą i ci, którzy nie będą na mszy, z ateistami, agnostykami włącznie”. Przyszli?
Nie wiem, bo nie pytam o wiarę przed podaniem kiełbaski.
Było piwo?
Było. Ja akurat jestem...","KS. GRZEGORZ STRZELCZYK, ARTUR SPORNIAK",28.06.2021,https://www.tygodnikpowszechny.pl/nasze-inne-konfesjonaly-168196
1,BLIZNY PO PAPIEŻU,"MICHAŁ ŁUCZEWSKI: Przez ostatnie lata widzieliśmy go na pomnikach, odrealnionego. To był dramat, ale dziś dramat jest większy, bo zamiast człowieka, który chciał wskazywać na Jezusa, widzimy twarze skrzywdzonych dzieci.","MICHAŁ OKOŃSKI: ﻿Powiedziałeś kilka lat temu, że Jan Paweł II jest w czyśćcu. Czy dzisiaj aby nie zstąpił do piekieł?
MICHAŁ ŁUCZEWSKI: Na pewno jest w takim miejscu, w którym jeszcze kilka lat temu nikt by go nie widział, ba: w takim, w którym on sam siebie nigdy by nie widział. Zstąpienie do piekieł może pasować. Do miejsca, gdzie jest płacz i zgrzytanie zębów.
Kto płacze i zgrzyta zębami?
My wszyscy. W walce o Jana Pawła II wykrwawia się każda ze stron. Nawet jeśli wśród atakujących tę postać i ten symbol przez chwilę ktoś może odczuwać satysfakcję, że ów znienawidzony Jan Paweł II wreszcie się pogrąża, to wyczuwam tam również jakiś rodzaj lęku.
Bo zamachnęli się na coś potężnego?
Różnie o tym mówią. Czasem mówią, że zamachnęli się na kremówkowy kult jednostki, czasem, że podważają szkodliwy mit narodowy. Czasem wydaje mi się, że chodzi po prostu o atak na Kościół, choć słyszę przecież np., jak Ekke Overbeek podkreśla, że Jan Paweł II był wielki, że był patronem Solidarności, przekroczył próg synagogi itd. Że jego zasług dla kraju i świata nie da się odebrać, tylko chodzi o przywrócenie mu wymiarów ludzkich.
I o oddanie głosu ofiarom.
Kiedy zadzwoniłeś z prośbą o rozmowę, byłem w górach. Chciałem od razu obejrzeć „Franciszkańską 3”, ale nie było tam TVN-u. Wydawało mi się to znamienne, że byłem wtedy w bańce, do której burza nie dotarła. Ale potem wróciłem do Warszawy, akurat żeby zobaczyć, jak na Pałacu Prezydenckim wyświetlają wielkie zdjęcie Jana Pawła II. Zacząłem czytać kolejne głosy za i przeciw. Widzieć happeningi i demonstracje polityczne. Odniosłem wrażenie, że wszyscy jesteśmy biedni. Ale że nie ma w tym ofiar, faktycznie.
Wiesz, nie mam z nimi kontaktu. Zastanawiam się, jak one się teraz czują?
Jest taki tekst w „Więzi”. „Kiedyś ksiądz używał Cię dla własnych korzyści seksualnych. Później przedstawiciele diecezji – do sprzątania na swoim podwórku. Teraz hierarchia używa Cię, żeby bronić swojego tonącego statku” – pisze do samej siebie jedna z nich. „Nikt z odpowiedzialnych za Kościół nie skierował do Ciebie – pośrednio czy bezpośrednio – ani pół zdania. Wszyscy byli chyba zajęci pisaniem oświadczeń o świętości Jana Pawła II i atakach na jego dziedzictwo”. Ale przy tym autorka deklaruje, że chce wziąć odpowiedzialność za Kościół i że sama nie atakuje ani dziedzictwa Jana Pawła II, ani świętości Kościoła. Jakby przepraszała, że sprawia kłopot.
To jest straszne, że można tak poczuć. Myślę, że każda instytucja, w szczególności Kościół, powinna sobie zadać pytanie, kto jest kozłem ofiarnym? Kogo my, jako społeczność, nie widzimy? Kto jest krzywdzony?
Krzywdzone są w pierwszym rzędzie ofiary.
Tak. Ale, jak powiedziałem: biedni my wszyscy. Także on.
Mam ochotę zrobić Ci taki test, prawda-fałsz. Żeby sprawdzić, czy my jesteśmy w stanie uzgodnić, o kim tak naprawdę rozmawiamy.
Spróbujmy.
Punkt pierwszy: biskup Karol Wojtyła miał wiedzę na temat tego, że niektórzy jego księża są pedofilami.
Ale to chyba nie jest nowe.
Do tej pory dominowała narracja, że takie historie do niego nie docierały. Choć przecież to, że będąc biskupem musiał mieć do czynienia z różnymi typami podwładnych – także takimi, którzy naruszali prawo państwowe i kościelne – powinno się wydawać oczywiste.
Tak, zgadzam się.
Postępował wobec nich zgodnie z ówczesnymi procedurami i zgodnie z ówczesną kościelną praktyką postępowania.
Niektórzy uważają, że w niektórych przypadkach działał ponadstandardowo.
Np. kierując jednego księdza-pedofila na badania psychiatryczne, co nie było wówczas normą.
Tak.
Ale po odbyciu kary przywracał ich do funkcjonowania. Nie wiemy do końca, z jakich powodów. Być może naiwnie zakładając, że się zmienili.
Czasem rzeczywiście taki człowiek może się zmienić. Według metaanaliz amerykańskiego Departamentu Sprawiedliwości recydywa wśród skazanych seksualnych drapieżców wynosi od kilku do 50 proc. Ale z drugiej strony wiemy, że tego typu przestępstwa są szczególnie trudne do wykrycia, więc według terapeutów recydywa może dochodzić nawet do 80 proc. Ważne jest jednak na pewno, żeby przestępcy byli poddawani terapii i leczeniu, np. hormonalnemu. Tylko że to współczesna wiedza, wtedy jej nie było.
Jarosław Flis: Za fasadą sporu o Karola Wojtyłę kryją się chybione kalkulacje polityczne, manipulacje i próby demonizowania przeciwnika. Panuje moralne wzmożenie, ale krzywda ofiar zeszła na daleki plan.
  Przeoczoną zasługą Overbeeka jest wskazanie na przypadek księdza-pedofila, który został „zesłany”, ale nikt go nie leczył, nikt nawet z nim nie porozmawiał. Odczuwał ogromną ulgę, że w końcu mógł publicznie opowiedzieć o swoich winach, bo on także musiał milczeć o tym, co zrobił. Patrzenie na rozbicie takiej osoby jest przerażające: na jej część zbrodniczą, na taką, która chce wszystko zapomnieć, na taką, która mówi, że nic nie pamięta, albo mówi, że coś jej „odbiło”, a do tego – na część pobożną, szukającą ucieczki w Bogu, ale też na taką, która bardzo cierpi – może i dlatego, że sama kiedyś była ofiarą nadużycia seksualnego.
Trauma sprawców: znamy taki syndrom z powojennych Niemiec.
Upiorność polega nie tylko na tym, że ksiądz był przestępcą, ale też na tym, że w tym rozbiciu zagubił swoją duszę i Boga. I nikt się nim nie zajął. Wszyscy liczyli na to, że można go przenieść, „zniknąć”, ale przecież on cały czas był. I jest.
Punkt następny: kiedy Karol Wojtyła napotykał taki przypadek i próbował coś z nim zrobić, dbał głównie o wizerunek instytucji, za którą odpowiadał. Dążył do wyciszenia sprawy. Ofiary znikały mu z pola widzenia.
Dzisiaj przeciwstawiamy sobie dobro ofiar i dobro Kościoła, ale wydaje mi się, że dla niego to nie było przeciwstawne. Że wydawało mu się, że jeśli wizerunek Kościoła pozostanie nieskalany, to ta instytucja będzie mogła lepiej służyć ludziom.
To prowadzi do pytania, czy da się pogodzić dobro instytucji z dobrem ofiar? W mojej perspektywie to jedyna droga. On myślał, że gdy zadba o instytucję, to wszystko w końcu będzie działało. To mrzonka oczywiście, ale dzisiaj widzę drugą: że kiedy odrzucimy Kościół i skupimy się na ofiarach, to wtedy wszystko będzie działało. Przecież nie jest tak, że jak sobie poradzimy z Kościołem, to wokół nie będzie pedofilii.
Przerzucasz odpowiedzialność?
Przeciwnie. Dwa lata temu wziąłem udział w warsztatach Roberta Falconera, terapeuty, który sam w dzieciństwie był ofiarą wykorzystania seksualnego. Jego historia jest wyjątkowo dramatyczna: gwałcił go ojciec, będący duchownym w Kościele prezbiteriańskim, gwałcili go kochankowie ojca, gwałciła go matka, zgwałcił go też brat, któremu ojciec dał wybór, czy chce być ofiarą czy sprawcą. I który wybrał to ostatnie. Wszystko w perwersyjnej, quasi-religijnej otoczce „pobożnej” amerykańskiej rodziny z klasy średniej. Później ów brat popełnił samobójstwo, a ojciec został zamordowany, być może przez ojca jednej z ofiar.
I co na to Falconer?
Zastanawiał się, na czym polega dramat nadużycia seksualnego przez ludzi Kościoła. Mówił, że na zabiciu niewinności ciała, ale też na odcięciu ofiary od jedynego, według niego przynajmniej, źródła uleczenia, czyli po prostu źródła duchowego. Ksiądz zabija swoją ofiarę dwa razy. James Hamilton, będący wieloletnią ofiarą siatki ks. Fernanda Karadimy z Chile, mówił, że przestępcy zabijali jego ciało i duszę. Jeśli widzisz, że reprezentanci świata duchowego są zbrodniarzami albo że kryją zbrodniarzy, stajesz się bezsilny.
Czytaj także: Wyidealizowana i odklejona od rzeczywistości etyka norm, której Karol Wojtyła był krzewicielem, zmieniła jego spojrzenie. Sprawiła, że krzywda ofiar zeszła na drugi plan.
  Falconer opowiada, że chodził do duchownych różnych wyznań, przedstawiał swoją historię i pytał, gdzie w tym wszystkim był ich Bóg. Poza jednym benedyktynem, Davidem Steindlem-Rastem, wszyscy potraktowali go jak trędowatego. A ów benedyktyn powiedział: „Jezus był w tym czasie z tobą. Patrzył na to, co się dzieje, twoimi oczami i płakał”.
Trudno mi się tego słucha.
Bo to jest trudne do słuchania. Falconer mówi, że rozumie swojego brata. Ma współczucie dla sprawców. W jakimś sensie dociera do źródeł człowieczeństwa, w którym możemy być ofiarami, ale przy splocie różnych okoliczności także sprawcami.
Pamiętasz, co napisał Ratzinger po rozmowie z ofiarami pedofilii? Pewna kobieta opowiadała mu, że molestujący ją kapłan używał słów: „To jest ciało moje, które będzie za ciebie wydane”. „To oczywiste, że ona nie może już słuchać słów konsekracji bez ponownego doświadczenia tego straszliwego cierpienia” – komentował.
W tym teście prawda-fałsz to jest chyba najtrudniejsze: uznać, że przy wszystkim, co Karol Wojtyła zrobił dobrego dla Polski, świata i wielu jednostek, był kompletnie ślepy na ofiary przestępstw swoich księży. W historiach, które opisali Marcin Gutowski i Ekke Overbeek, nie ma śladu zainteresowania biskupa skrzywdzonymi członkami powierzonej mu wspólnoty.
Mocno to mówisz. Na pewno mocniej, niż ja bym powiedział. Zastanawiam się, dlaczego? Bo to przecież jest prawda.
Obaj znamy wierzących, dla których to była i jest ważna postać. Nie jako przywódca polityczny, lider wspólnoty religijnej, ktoś, kto rozwiązywał za polskich biskupów wiele problemów, np. sprawę karmelu w Oświęcimiu. Nie jako ktoś, kogo jedno zdanie pozwoliło rozstrzygnąć referendum akcesyjne. Bardziej mistyk opowiadający o swoim doświadczeniu religijnym tak, że miało to wpływ na ich doświadczenie. Otóż ten ktoś nie widział krzywdzonych dzieci i ich matek.
Ale on się jako papież spotykał z ofiarami nadużyć seksualnych. Są świadectwa tych ludzi, że takie spotkania dawały im siłę, żeby dalej żyć.
Mówimy o biskupie krakowskim, który nie pojechał do przysiółka Mutne w Beskidzie Żywieckim.
Systemowo można to sobie wytłumaczyć rozmyciem odpowiedzialności. Pomiędzy mieszkańcami tego przysiółka a biskupem byli wikary, proboszcz, biskup pomocniczy. Kiedy każdy z nich był odpowiedzialny za to, żeby przyjść do tych ludzi z dobrym słowem, to ostatecznie nikt nie był odpowiedzialny.
Może powiem jeszcze inaczej: dla mnie to zło, o którym mówimy w przypadku Karola Wojtyły, nie jest demoniczne. Ono jest w jakimś sensie banalne. Nie pomyślał, nie pojechał. Tak, to było złe. Nie wiedział, co czyni, bo nie widział, co czyni. Ale dla mnie to nie jest powód, żeby się od niego zdystansować. Raczej, żeby nad nim zapłakać.
Powiedz to ludziom, którzy uwierzyli mu, że człowiek jest drogą Kościoła. „Kto by się stał powodem grzechu dla jednego z tych małych, którzy wierzą we Mnie, temu byłoby lepiej kamień młyński zawiesić u szyi i utopić go w głębi morza”.
To jest ten brak i oczekiwanie: żeby przedstawiciel Kościoła odwiedził skrzywdzone osoby. Żeby je wysłuchał, tak jak zrobili to dziennikarze, którym należy się w związku z tym szacunek (sam prowadziłem badania i wiem, co dla kogoś w traumatycznej sytuacji znaczy opowiedzenie swojej historii pierwszy raz). Ale żeby zrobił coś jeszcze. Żeby umył tym ludziom nogi.
Może na tym polegał Twój opór wobec tego, co wcześniej powiedziałem. Że wielu ludzi miało do tej pory taki jego obraz, w którym ów gest umycia nóg ofiarom byłby czymś oczywistym. Okazuje się, że nie był.
Że system kościelny nie widział ofiar.
I że on był kolejnym elementem systemu. Jak to powiedział brutalnie papież Franciszek: do czasu skandalu bostońskiego wszędzie w Kościele takie sprawy były tuszowane.
Ja rozumiem, że tutaj są dwie rzeczy. Konieczność przeprowadzenia rzetelnych badań w kościelnych archiwach, które pozwoliłyby ustalić, ile jeszcze było takich przypadków jak te, które pokazali Gutowski i Overbeek. Rozmawiamy na wydziale socjologicznym; w naukowej perspektywie czymś normalnym są analizy, dlaczego np. w Australii przypadków pedofilii wśród księży było 7 proc., w Niemczech i Irlandii – 4, a w Polsce – 1 proc. Nie chodzi o to, że Kościół polski był lepszy, tylko że w opresyjnym systemie komunistycznym nie mógł prowadzić szkół i szpitali, gdzie o tego typu nadużycia było najłatwiej.
Dla niego świętość Kościoła była ponad wszystko i musiała być podtrzymywana za wszelką cenę - mówi filozof i wychowanek duszpasterstwa prowadzonego przez Karola Wojtyłę, prof. Karol Tarnowski.
  I druga, ważniejsza perspektywa. Jak to się wszystko miało do standardów Ewangelii, które przecież on do siebie przykładał. Wtedy nie interesują nas statystyka i badania porównawcze, ale każdy przypadek, który woła o pomstę do nieba, bo każdy jest skandalem. To może prowadzić do odrzucenia nie tylko Kościoła, ale samej Ewangelii, jak u Iwana Karamazowa, który odrzucał Boga ze względu na jedną łzę dziecka. A przecież tu jest morze łez.
Ale wiesz, ja nie chcę mówić o Janie Pawle II w kategoriach winy. Chciałbym znaleźć inny język.
Znajduj.
Bo przecież jeśli wierzymy, że on jest święty, to może nas słyszeć.
Tylko czym jest świętość, jeśli jest w niej taki wymiar: niewidzenia konkretnego człowieka?
Zarzucano mu, że tylu świętych kanonizuje, a on wnosił do Kościoła element słowiańskości. W „Wykładach o literaturze słowiańskiej” Mickiewicz mówił, że mieszkańcy tej części Europy wierzą, iż świętych jest więcej, niż uznaje Kościół. W świętości chodzi o osobisty związek z Chrystusem. Możemy go doświadczyć tutaj, ale w pełni doświadczymy po śmierci.
Czyli że święta jest także moja ­nieżyjąca mama – mimo że Kościół z pewnością by jej nie kanonizował?
Albo moja babcia.
Tylko jak rozumieć tę świętość oficjalną, z kościelną pieczęcią? Czy ktoś, kto nie widzi krzywdy tych dzieci, może być święty?
Przykład Falconera pokazuje, że system kościelny nie radzi sobie z ofiarami. Są inne przykłady, tu, w Polsce, gdzie reprezentanci kościelnej struktury wciąż boją się spotkań z ofiarami. Może są już nawet gotowi zapłacić im odszkodowanie, ale nie są gotowi usłyszeć pytania: gdzie Bóg był wtedy, gdy ja cierpiałem?
Kiedy pytasz o świętość… Przypomina mi się postać dobrego łotra. Może żadna inna świętość nie jest nam dostępna.
Karol Tarnowski, który był z Wojtyłą zaprzyjaźniony, mówi: „Nie chodzi o to, by ją [świętość] teraz obalać. Ale trzeba uświadomić sobie, że świętość jest procesem, drogą. Nie jest statyczna. Może być tak, że ktoś dochodzi do świętości także poprzez »błędy i wypaczenia«, bo jest po prostu człowiekiem jak inni. A przede wszystkim każdy pozostaje dzieckiem swojej epoki i swojej sytuacji społecznej, czyli także instytucji, której się służy. Wzrastanie w świętości nie chroni przed dobrowolną, a może mimowolną ślepotą”.
Wojtyła lubił metaforę przezroczystości: bycia jasnym, transparentnym. Często opisywano go jako aktora, ale on chciał wskazywać na Jezusa. Mówił też, że chciałby nie być poznawany od zewnątrz, tylko od wewnątrz. Ale przez ostatnie lata patrzono na niego wyłącznie od zewnątrz, dalekiego i odrealnionego na fasadach i pomnikach. To był dramat, ale dzisiaj dramat jest może jeszcze większy, bo zamiast człowieka, który chciał wskazywać na Jezusa, widzimy twarze skrzywdzonych dzieci.
Co on by teraz powiedział na to wszystko? Jak by sobie z tym poradził? Jak sobie radzi? Pamiętam takie wspomnienie kleryków z seminarium, którzy na opłatek czy jasełka przynieśli mu rózgę, jakby wskazując, że powinien być dla nich ostrzejszy, że jakby za dużo było w nim miłosierdzia.
Słucham Cię i wraca do mnie metafora bielma. Wojtyła jest dobry i miłosierny dla księży. Czuje się ich ojcem. Wierzy w świętość Kościoła. I znikają mu te ofiary.
Czujemy, że powinien im umyć stopy…
Mówiłem wcześniej, że nie chcę opowiadać o tym w kategoriach winny/niewinny. Może lepszy byłby język terapeutyczny. Uczestniczyłem kiedyś w terapii grupowej wspólnie z osobami wykorzystywanymi seksualnie przez księży. I tam mówiło się nie o winie, ale o przyczynieniu się do czegoś. O tym, że za czyjąś krzywdę odpowiada głównie sprawca, ale oprócz niego są także proboszcz, biskup, rodzice, którzy nie dawali wiary świadectwu dziecka, itd. Sam jestem z Poznania, pamiętam matki dzieci z chóru Kroloppa, wołające z oburzeniem: „Proszę państwa, to jest maestro przez duże »M«!”.
I jeszcze jedna kwestia mi się przypomniała, à propos poznawania od wewnątrz. W 1941 r. w Teatrze Rapsodycznym młody Karol Wojtyła grał w „Królu Duchu” postać Bolesława Śmiałego. Widzowie byli pod wrażeniem tego, jak wcielił się w brutalnego i rozwiązłego władcę, zabójcę św. Stanisława.
I co ma z tego wyniknąć?
Wkurza mnie czasem w księżach, że nie mają dostępu do swojego cienia, że są hipokrytami, udają doskonałych. Przecież jeśli go nie ujawnią, nie zintegrują, cień będzie nimi rządził. W tych, którzy chcą być święci, jest też łotr. Ks. James Alison pisał o klerykalnej „profesjonalnej hipokryzji”. Patrząc z tej perspektywy, przeproszenie za grzechy Kościoła Jana Pawła II to jedyna droga do normalności. Dziś wierni jeszcze raz powinni wysłuchać spowiedzi i księży, i biskupów.
Tylko żeby o tym mówić, trzeba zrobić krok wstecz. Sam powiedziałem, że się wkurzam, ale chciałbym, żeby w rozmowach na ten temat więcej było ciszy, a mniej krzyku jednych na drugich.
Mówiłeś też o potrzebie języka terapeutycznego. W tej perspektywie gniew, który nas otacza, jest całkowicie naturalny. W terapii musisz różne rzeczy z siebie wyrzucić, także z wściekłością, i dopiero potem pewne rzeczy integrować. Cisza trwała długo. Za długo.
Jedno mnie w tym niepokoi. Jan Paweł II był postacią, która dla ogromnych rzesz społeczeństwa była gwarantem poczucia bezpieczeństwa. Jeśli nie wokół niego, to wokół kogo będziemy się gromadzić?
Ano właśnie: abstrahowaliśmy dotąd w naszej rozmowie od toczącej się dookoła wojny kulturowej, w której ktoś chce usunąć z naszego świętego gaju ulubionego Światowida, a znowuż ktoś inny wznosi wokół tego gaju okopy i mury.
To się może nie podobać, ale tak wychodzi w moich badaniach: w centrum polskości jest Jan Paweł II. To on definiował, czym jest polskość. W Żmiącej odkrywałem, że im bardziej ktoś był do niego podobny, tym bardziej był uważany za Polaka.
To też paradoksalne, bo choć mówił oczywiście, że nie da się zrozumieć Polski bez Chrystusa, to jego wizja polskości „jagiellońskiej” była wizją polskości wielokulturowej, zróżnicowanej etnicznie i religijnie, tolerancyjnej i otwartej.
Bauman pisał w swojej ostatniej książce, że świat potrzebuje Boga miłosierdzia takiego, o jakim mówił Jan Paweł II. Kołakowski czy Michnik fascynowali się tym niekoronowanym królem Polski. Ale dynamika procesów społecznych jest taka, że jak cię wynoszą wysoko, to potem zostajesz ścięty. To historia Edypa, Hioba, Chrystusa. Lecha Wałęsy także. Jana Pawła II dotąd to nie spotkało. Gromadzono się wokół niego po zamachu. Gromadzono się, kiedy chorował, kiedy stawał się coraz słabszy i umierał. Urban, pisząc tekst „Obwoźne sado-maso”, wyczuwał, jakie to jest silne.
Kościół też tak ma?
Nie wiem, czy ludzie Kościoła dostatecznie rozumieją odpowiedzialność, jaka na nich ciąży: że nawet ci, którzy Kościół atakują, robią to w imię oczekiwania, że on będzie czysty. Dlaczego? Dlatego, że Kościół wciąż pozostaje, na świadomym i nieświadomym poziomie, zwornikiem całego społeczeństwa. Pomyśl, jaka musi być kondycja całego społeczeństwa, skoro nawet Kościół przestaje być czysty. Przecież rozpad tej jednej struktury oznacza, że rozpada się także wszystko wokół, a świat staje się miejscem coraz bardziej niebezpiecznym. Dlatego jestem przekonany, że Marcin Gutowski odczułby ulgę, gdyby okazało się, że archiwa są puste. Jeśli Kościół jest czysty, dla wszystkich jest nadzieja. Po żadnej innej instytucji tak wiele się nie oczekiwało.
Pewnie niektórzy faktycznie szukają bezpiecznego miejsca. Inni wolą żyć bez złudzeń i idealizacji. Świadomie.
Skoro świadomie, to powinni zdawać sobie sprawę, w jak niebezpiecznym momencie jesteśmy. Pandemia, której niszczących skutków nie doceniamy, wojna w Ukrainie i wojna polsko-polska, pauperyzacja, o której mówią wszyscy badacze, poczucie spadającej dzietności i starzenia się społeczeństwa, kryzys klimatyczny… Nałożona na to perspektywa utraty zwornika, stojącego na tylu pomnikach jak sędzia sprawiedliwy – kogoś, kto we wszystkich badaniach był autorytetem, ojcem, dosłownie Ojcem Świętym…
Naprawdę tak myślisz?
Wiesz, Michał, mnie chodzi chyba o taką potrzebę, żeby on był tutaj z nami, żeby siedział na tym pustym krześle, i żebyśmy nie musieli rozmawiać ze sobą, tylko z nim. Żebyśmy mogli zapytać: jak ty się teraz masz, jak ty to widzisz? Zrobiłeś kościelny rachunek sumienia u progu tysiąclecia, prosiłeś o przebaczenie grzechów Kościoła wobec tylu grup. Wobec kobiet, wobec Żydów. Ale tę grupę pominąłeś. Jak to jest możliwe? Dlaczego tego nie zrobiłeś? Pisałeś o ideologiach XX wieku, o misterium zła. Dlaczego nie o tym? Czy nie czujesz, że czegoś nam tu nie dowiozłeś?
Nie mamy możliwości zadania tych pytań. Nie mamy nawet możliwości pomóc mu podnieść się z tego.
Trochę mamy. Kiedy mówimy, że był dzieckiem swoich czasów i ich nie przekroczył. Tak jak wielcy humaniści poprzednich wieków, którzy akceptowali niewolnictwo albo brak prawa głosu dla kobiet. Tylko że to wciąż nie rozbraja problemu tej oficjalnej świętości.
Być może ta świętość polega też na tym, że i on, i ofiary mogą się spotkać w chwale Królestwa Bożego i jakoś to rozstrzygnąć. Sam próbowałem, wiesz, przed naszym spotkaniem zrobić taką medytację, skomunikować się z nim. Ale za mało miałem czasu.
Miałem o to nie pytać: czy modlisz się do niego? Przywołujesz jego obecność?
Próbuję się z nim spotykać. Ale czy spotykam? Trudno powiedzieć. To jest w mojej głowie. Tak naprawdę to mogą być moje wyobrażenia, projekcje, ale czasami… Widziałem kiedyś, że upada i potrzebuje mojej pomocy…
Twoja wiara nie została teraz zdruzgotana.
Nie. Ale podczas całej tej rozmowy się zastanawiam, czy ja się gdzieś wewnętrznie nie dystansuję wobec tematu. W podstawówce czytałem Utę Ranke-Heinemann, te wszystkie książki o czarnych kartach Kościoła i demonicznym Wojtyle. Siostra nie chciała mnie przez to dopuścić do bierzmowania. Potem przez lata mieszkałem w Niemczech i śmiałem się, kiedy ludzie mówili, że to zbrodniarz, odpowiedzialny ze względu na swoje stanowisko wobec prezerwatyw za śmierć milionów ludzi w Afryce. Teraz patrzę na wysyp negatywnych książek o Kościele i Janie Pawle II jako na powtórzenie tego, przez co sam przechodziłem. Widzę w tym społeczny rytuał zabijania ojca. Moi studenci zaproponowali kiedyś taką kategorię, à propos totemów, „totememizacja”. Że ktoś, kto był totemem, staje się memem. My przed laty wyczuwaliśmy, że tak się stanie. Pisaliśmy w „Pressjach”, że tym kultem Wojtyły „zabijamy proroka” i kremówkujemy go, pierwsza edycja Karol Wojtyła Fellowship w Centrum Myśli Jana Pawła II była pod hasłem „rozbijania pomników Wojtyły”. Ale Wojtyła pozostał totemem, a nie żywym człowiekiem, i stał się obiektem ataku. Ja nie chcę przechodzić przez ten rytuał od „santo subito” do równie nagłego wyszydzenia i potępienia.
Właściwie dlaczego, skoro masz to przepracowane?
Dziś wiem, że chodzi o Jezusa, a nie o papieża czy Kościół. Ale ze społecznego punktu widzenia rozdzielenie tych dwóch sfer wydaje się trudne. Skoro on był drogą do Jezusa, to trudno jednym cięciem oddzielić jedno od drugiego. Boję się, czy w momencie, kiedy Jan Paweł II przestanie być ważnym punktem odniesienia i świętym, to ludzie nadal będą szli do Jezusa. Boję się, że nastąpi destrukcja Kościoła, a bez Jana Pawła II zmieni się kształt polskości. Że Kościół nie będzie już nigdy tą bramą, przez którą przejście pomaga ludzi uleczyć, tylko symbolem traumy i zła. Więc dlatego nie chciałbym się z Janem Pawłem II żegnać.
Może nie musisz.
Zbyszek Nosowski napisał kiedyś książkę „Polski rachunek sumienia z Janem Pawłem II”. Mam teraz wrażenie, że jego teksty zamieniają się w „Rachunek sumienia za Jana Pawła II”. Ja tak daleko nie umiałbym pójść.
Powiedziałeś kiedyś: „Nie wiem, jaki będzie ostateczny wyrok. Wiem tylko, że prawda może wyzwolić Jana Pawła II, Kościół, ofiary i nas samych”.
Sama prawda nie wystarczy. To musi być prawda w miłości. Nie taka bezdusznie opisująca zło, które spotkało wspomnianą przez ciebie autorkę „Więzi”. Uwzględniająca jej perspektywę tak, żeby ona się nie czuła instrumentem w grze. Może cała ta sprawa pozwoli nam przestać grać innymi. Może zbudujemy lepsze instytucje i trochę sami zmądrzejemy. Dla nas świętość dobrego łotra jest trudna do przyjęcia, bo chcemy albo świętych, albo łotrów. Dlaczego? Bo możemy ich wykorzystać albo do podziwiania, albo do potępiania, albo do podpinania się pod nich, albo też do deptania ich, a za każdym razem do budowania swojej wartości ich kosztem. Zawsze wyobrażamy sobie, że to my jesteśmy bohaterami.
Nie lubimy świętych łotrów, bo świętość i błąd za blisko się w nich łączą i za blisko łączą się w nas. ©℗

MACIEJ ZIENKIEWICZ DLA „TP”
MICHAŁ ŁUCZEWSKI (ur. 1979) jest socjologiem i psychologiem, adiunktem na Wydziale Socjologii UW, w latach 2013-19 był zastępcą dyrektora Centrum Myśli Jana Pawła II. Opublikował m.in. „Odwieczny naród. Polak i katolik w Żmiącej” (Nagroda Tischnera, 2013) oraz „Kapitał moralny. Polityki historyczne w późnej nowoczesności”.","MICHAŁ ŁUCZEWSKI, MICHAŁ OKOŃSKI",20.03.2023,https://www.tygodnikpowszechny.pl/blizny-po-papiezu-182766
2,CZAS NA RUCH,"Ks. Jacek Prusak SJ, psychoterapeuta: Kościół już stracił młode pokolenie, a teraz traci kobiety. Kulturowy katolicyzm, z którego byliśmy tak dumni, umiera na naszych oczach.","ARTUR SPORNIAK: Napisałeś w mediach społecznościowych, że w „symboliczny czwartek” decyzja Trybunału Konstytucyjnego „zainicjowała rok ’68 w polskim Kościele”. Na co m.in. wskazuje fakt, że „w głosach protestujących jak mantra przewijają się dwa nierozdzielne hasła: Kościół jest PiS-u i Kościół jest mężczyzn”.
KS. JACEK PRUSAK SJ: Analogia nie dotyczy tylko pokazania, że protestujący uznali swoje prawo do określania wyborów życiowych i seksualnych bez pytania o pozwolenie Kościoła. Czy nam się to podoba, czy nie, żyjemy w świecie gloryfikującym wybór, który ma zawsze działać na korzyść jednostek. Nie tylko w postulatach kobiet, ale jeszcze bardziej w protestach ludzi młodych idea wyboru, kim chcę być, i imperatyw „stawania się sobą” zlały się w jedno prawo – „wybór dla wyboru”. Z szerszej perspektywy jest to opóźniony protest przeciwko temu, że w Polsce świeckość państwa zaczął definiować Kościół, używając do tego ­PiS-u – jakby nie było konstytucji. Kościoły na Zachodzie musiały z takiej roli suwerena zrezygnować w zeszłym wieku, a my z powodu sytuacji geopolitycznej i znaczenia Kościoła dla przemian ustrojowych uznaliśmy, że nam to się należy. Nadal jesteśmy przekonani, iż Kościół tyle wniósł do walki narodowo-wyzwoleńczej, że po transformacji ustrojowej może czerpać z tego dożywotnie tantiemy. To nas uśpiło. O. Maciej Zięba ten stan kościelnej świadomości w Polsce słusznie nazywa „syndromem tłustego kocura”.
Wielu uważa, że dzięki utożsamieniu Kościoła z narodem w czasach PRL, po transformacji powinniśmy się stać wzorcowym krajem katolickim?
W Polsce w praktyce mamy nie jeden, a dwa episkopaty. Oprócz oficjalnego mamy jeszcze episkopat o. Tadeusza Rydzyka, reprezentujący myślenie i wizję Kościoła promowaną przez toruńską rozgłośnię. Charakteryzuje ją liturgia posoborowa, ale teologia polityczna już przedsoborowa. Ta eklezjologia oparta jest na dwóch filarach. Po pierwsze, na przekonaniu, że dobro narodu ma być definiowane przez katolicką naukę społeczną, bo tylko wtedy możliwe jest sprawiedliwe państwo, a co za tym idzie, by je realizować, potrzebna jest ścisła współpraca władzy kościelnej i świeckiej. Po drugie, na założeniu, że żywotny Kościół nie może istnieć bez katolickiego państwa, więc konstytucja ma uprzywilejowywać katolików. Jeśli się z tym nie zgadzasz, to „atakujesz Kościół” i jesteś „liberałem” bądź „lewakiem”. Utopijność takiej wizji Wielkiej Polski katolickiej została obnażona w trakcie ostatnich protestów.
Jednak wielu biskupów, także tych zajmujących w episkopacie eksponowane stanowiska, nadal w tę wizję wierzy. Wierzy w nią również prezes Jarosław Kaczyński. Dlatego w swoim youtubowym przemówieniu stwierdził, że jeśli odrzucimy Kościół, to zostanie nihilizm. Moim zdaniem nie chodziło mu o podkreślenie znaczenia religii obywatelskiej jako spoiwa społecznego, bo polski katolicyzm nigdy taką religią nie był. Marzy mu się jednak wskrzeszenie „przedsoborowego trupa” w postaci państwa wyznaniowego, w którym dusza narodu nie jest oddzielona od Kościoła-ciała.
Dlaczego autonomia Kościoła i państwa jest lepsza?
Żyjemy w kraju światopoglądowo pluralistycznym. Negując to, cofamy się do czasów, w których państwo było legitymizowane przez Kościół jako jego świeckie ramię. Modelowym przykładem w zeszłym wieku była Irlandia, gdzie jeszcze do niedawna wszystkie sektory życia publicznego były zespolone z Kościołem. Nam się w Polsce nie udało zrealizować tego modelu. Czynienie tego teraz wywołuje frustrację w pluralistycznym społeczeństwie, zwłaszcza że Kościół w okresie komuny był znaczącą przestrzenią wolności, a w okresie transformacji odegrał ważną rolę mediatora. W tej chwili jest wyraźnie stroną konfliktu, choć niektórzy biskupi oficjalnie temu zaprzeczają.
Hierarchię zaskoczyło to, że protestują kobiety, które do tej pory milcząco wypełniały kościelne ławki. Twierdzono nawet, że to na kobietach stoi polski Kościół.
Z jednej strony wewnętrzny spór w PiS między premierem Morawieckim a ministrem Ziobrą prezes Kaczyński próbuje rozegrać, instrumentalizując nastroje społeczne i Kościół. Z drugiej strony biskupi uznali, że w zlikwidowaniu przesłanki eugenicznej w stulecie urodzin św. Jana Pawła II można dostrzec jego opatrznościowy „patronat”. W każdym razie skoro Polska dołączy do tej niewielkiej grupy państw, w których aborcja jest prawnie zupełnie niemożliwa, spełni się wreszcie marzenie papieża, i będzie to jego „cud nad Wisłą”, z którego Kościół w Polsce może być dumny.
To było marzenie Jana Pawła II.
Tak, ale nie jest powiedziane, że chciałby on, aby spełniło się ono w taki sposób. Przez długi pontyfikat polskiego papieża zmieniały się w Polsce rządy i nastroje społeczne, i nigdy nikomu nie udało się zrobić tego, co PiS zrobił w krótkim czasie przy pomocy Trybunału Konstytucyjnego. W dużej mierze dlatego, że nigdy dotąd nie było tak silnego sojuszu tronu z ołtarzem. Decyzję, dotykającą przede wszystkim kobiety (choć także ich partnerów), podjął żyjący samotnie mężczyzna przy wsparciu kościelnych celibatariuszy. Stąd wściekłość protestujących widoczna często w ich jednoznacznych hasłach. Na to nałożyło się poczucie kobiet, że ich głos w Kościele słychać tylko w trakcie różańca. No i czara goryczy się przelała.
W „Apelu zwykłych księży”, który podpisałeś jako jeden z 27 pierwszych sygnatariuszy, wśród dziesięciu postulatów znalazł się taki: „przeciwstawić się ­radykalnie nierównemu traktowaniu kobiet i mężczyzn”. Jak?
Ze względu na życie w celibacie księża postrzegają kobiety głównie poprzez swoje relacje z matką lub siostrą – osobą bliską, ale w roli „pośrednika między ziemią a niebem”. Wielu księży do dzisiaj samemu sobie nic nie wypierze ani nie wyprasuje! Problemem jest również kościelny feudalizm. Biskup zarządza księżmi, a księża, nie chcąc być tylko zarządzanymi, zarządzają świeckimi. Dopóki takie funkcjonowanie Kościoła się nie zmieni, kobiety nie znajdą dla siebie właściwej reprezentacji.
Protesty pokazują bardzo ważną rzecz: nagle ucieleśniły się dane statystyczne. Okazuje się, że albo źle odczytywaliśmy kościelne statystyki, albo je lekceważyliśmy. Kościół już stracił młode pokolenie, a teraz traci kobiety. A przecież statystyki nam mówiły, że mamy dwa niepokojące z punktu widzenia duszpasterskiego trendy: największy na świecie skokowy spadek religijności wśród najmłodszego pokolenia oraz trend dotyczący wykształconych kobiet w średnim wieku, które z powodu wątpliwości związanych z instytucją Kościoła rozluźniają z nią związki, i nawet jeśli nie przestają być wierzące, do kościoła już nie chodzą. Do tej pory zakładaliśmy, że kobiety były, są i będą w Kościele. Po prostu byliśmy ślepi, bo one nie będą cały czas przed nami klęczały. To, co się dzieje teraz na ulicach, jest niespotykaną w ostatnich dziesięcioleciach informacją zwrotną dla Kościoła polskiego. Kulturowy katolicyzm, z którego byliśmy tak dumni i który przedstawialiśmy jako „sól tego świata”, umiera na naszych oczach.
Do podpisywania Waszego apelu, który jest propozycją zwięzłego programu naprawczego dla polskiego Kościoła, zaprosiliście także siostry zakonne. W tej chwili jest sześć nazwisk. Trudno znaleźć w internecie jakiekolwiek ich wypowiedzi. Księża użyczają zakonnicom głosu?
Prawdę mówiąc, podziwiam ich odwagę. Już dotarły do mnie informacje, że kilku księży poprosiło o wykreślenie swoich nazwisk, domyślam się, że z powodu nacisku ze strony przełożonych. Instrumenty kontroli wśród polskich zakonnic są jeszcze mocniejsze. Mam nadzieję, że takich sióstr, jak te, które się podpisały, jest więcej, tylko nie mają one prawa głosu na swoich zasadach. Dlatego też m.in. w ostatnich latach notujemy bolesne spadki powołań w zakonach żeńskich.
Odnosząc się do problemu aborcji, napisałeś: „Cieszę się, kiedy nauczanie Kościoła wywołuje kontrowersje, bo to oznacza, że chrześcijaństwo pozostaje kontrkulturowe. Smucę się, kiedy mylnie interpretuje ono to napięcie jako przyzwolenie na własną dominację”.
Chrześcijaństwo pozostaje kontrkulturowe, jeśli przeciwstawia się temu, co Pismo Święte nazywa „duchem tego świata”, a co jest promocją idolatrii i wyzysku. Siłą chrześcijaństwa było to, że chroniło życie ludzkie od początku do końca. Takie podejście nie było normą kulturową – zwykle lekceważono starszych i dzieci, a także osoby niepełnosprawne. Chrześcijaństwo zmieniało to nie poprzez wprowadzanie siłą prawa, tylko poprzez zmianę postaw. Jeżeli jako chrześcijanie chcemy pozostać kontrkulturowi, to nie daje nam to prawa do dominacji. Ewangelia w niedzielę na Wszystkich Świętych kończyła się słowami: „błogosławieni, którzy cierpią prześladowania dla sprawiedliwości, albowiem do nich należy królestwo niebieskie”. Niby godzimy się być prześladowani, a jednocześnie chcemy dawać po głowie tym, którzy nas prześladują. Wieszczymy apokalipsę, bo ktoś się dopuścił aktu wandalizmu. Nie pochwalam wandalizmu, ale jeżeli już się to stało, nie róbmy z tego końca świata, nie szukajmy rewanżu i nie przyzywajmy nacjonalistycznych bojówek. Jak mamy być błogosławieni, skoro nie może nam spaść przysłowiowy włos z głowy?
Zuzanna Radzik: Chodzi o protest kobiety wcielonej. Ciało, nad którym państwo i Kościół chcą mieć kontrolę, mówi: dość.
  Przestaliśmy w Polsce myśleć o chrześcijaństwie jako o wierze z wyboru i zaczęliśmy myśleć o nim jako o systemie, który wszystkim obywatelom będzie organizował przestrzeń publiczną. Dopóki ludzie inaczej myślący nie wchodzą nam w drogę, dopóty deklarujemy, że ów system to państwo neutralne światopoglądowo. Wystarczy jednak, że zaczną nas kontestować, to wtedy traktujemy to jako atak na Kościół i Polskę. Wołamy: „Polska umiera!” albo „szaleje chrystianofobia!”. Przecież nie byłoby takich protestów i „pójścia na kościoły”, gdyby nasz Kościół nie uzurpował sobie tak wielkiego wpływu na przestrzeń publiczną. Czego się spodziewaliśmy, jeśli dla wielu osób Kościół i państwo to jeden system?
Portal „Więzi” opublikował w tych dniach wiersz etyczki z KUL s. Barbary Chyrowicz o „Błogosławionych zagubionych”. Zagubieni m.in. „patrzą z lękiem na tych, co wszystko już wiedzą”. Mam wrażenie, że hierarchia wszystko już wie…
A czy hierarchia słucha takich kobiet? Nie wystarczy, że biskup otworzy usta, by przemawiał przez niego Duch Święty. Jest to tak oczywiste – bo dowodów nie brakuje – że nie wymaga dodatkowego uzasadnienia. Na Kościele ciąży obowiązek głoszenia tego, co ma do powiedzenia o aborcji. Ale Kościół staje z tą prawdą przed pluralistycznym społeczeństwem. Donikąd prowadzi postawa: wierzymy w absolutyzm prawdy, która jest po naszej stronie, zatem wy, jeśli się z nami nie zgadzacie, macie wyłącznie złą wolę. To, co zrobił PiS, i w co wciągnął Kościół, pokazuje, że dialog społeczny to puste hasło. Targnięto się na kompromis społeczny wykuwany w toku wielu trudnych sporów i zastępujący wzajemną agresję. PiS tego nie uszanował. Ale nie uszanowali także biskupi, skoro natychmiast pochwalili Trybunał Konstytucyjny, czyniąc z jego sędziów bohaterów i abstrahując od tego, jak to było zrobione, i że było to zrobione w celach politycznych.
Nie można mówić w Kościele, że szukamy dialogu społecznego, skoro narzucamy własne reguły tego, jak ma on wyglądać. Z „dalekiego Rzymu” trafnie to spuentował teolog Domu Papieskiego, o. Wojciech Giertych OP: „Niepokoi mnie ta polska nieumiejętność rozróżniania pomiędzy oceną moralną czynów a reakcją na nie prawa karnego. To są dwie różne sprawy. Nauka św. Tomasza, przytoczona przez św. Jana Pawła II w »Evangelium vitae«, jest zupełnie nieznana! Akwinata wyjaśnił, że aby można było wprowadzić penalizację złych czynów, potrzebne są trzy warunki. Po pierwsze, karze się jedynie grzechy przeciwne sprawiedliwości, a nie innym cnotom. Po drugie, w społeczeństwie musi być poparcie dla danej penalizacji. I po trzecie, wprowadzenie jej nie może doprowadzić do turbatio, do zaburzeń społecznych. Pierwszy moment jest sprawą scientia – teoretycznej wiedzy etycznej, ale dwa pozostałe odnoszą się do ars – sztuki politycznego działania. Ocena nastrojów społecznych nie jest jednoznaczna i ustawodawcy mogą być różnego zdania szukając funkcjonalnych kompromisów”. Nie wierzę, że w tym przypadku doszło do takiego rozeznania.
Reakcje na protesty są dwojakie: jedni mówią, jak czyni to metropolita krakowski, że to szatan zmanipulował protestujących, inni – jak o. Adam Szustak – stwierdzają, że wreszcie Kościół oczyści się z partyjniactwa i będzie bardziej ewangeliczny.
Podzielam przekonanie o. Szustaka, że musimy przestać bronić Kościoła jako instytucji życia społecznego i zająć się Kościołem jako przestrzenią Bożego królowania. To, co się dzieje, jest jakimś znakiem od Pana Boga, a nie samowolką szatana. Nie byłoby w Kościele wewnętrznego oczyszczania z pedofilii, gdyby nie ludzie „z zewnątrz”. Jeśli przez Kościół rozumiemy hierarchię i sklerykalizowanych świeckich, to taki Kościół o własnych siłach nie był w stanie ruszyć problemu pedofilii. Podobnie taki Kościół o własnych siłach nie jest w stanie ruszyć problemu kobiet czy problemu klerykalnych przywilejów. Ten najedzony i zadowolony z siebie kocur nie lubi ruchu! Obecne protesty mogą mu w tym pomóc.
Ks. Jacek Prusak SJ, psychoterapeuta: Gdy mnie homoseksualni katolicy pytają, co mają robić, odpowiadam: kochaj! Musisz wziąć odpowiedzialność za miłość.
  Co do skutków, na pewno spadnie nam deklarowana przynależność do Kościoła. Prymas abp Wojciech Polak apelował, by obecnej sytuacji nie traktować automatycznie jako okazji do apostazji – i to jest apel słuszny. Z drugiej strony, może nastąpić zwieranie szeregów i tworzenie katolickiego narodowego getta. Wówczas będzie to tylko pozorne oczyszczenie. Wzywanie narodowców przez prezesa PiS do obrony kościołów jest takim właśnie zwieraniem szeregów. Trzeci skutek, którego się spodziewam, to będzie nowa fala pentekostalizacji. Osoby, które będą dalej chciały przeżywać swoją wiarę, zrobią to poza sformalizowaną instytucją, ale w obrębie wspólnoty. Będą się pytać: po co nam kler? Po co ta instytucja z jej urzędnikami i partyjniactwem? Czwarta reakcja to zachowanie integrystów. Powiedzą oni: PiS miał rację, tylko nie był konsekwentny. Bo trzeba w Polsce Kościoła opartego na władzy, tylko ta władza musi być sprawowana przez inteligentniejsze osoby.
Kiedyś pytaliśmy o pokolenie Jana Pawła II i nie potrafiliśmy go odnaleźć. Ludzie dorastający za pontyfikatu papieża Polaka mówią dzisiaj: pozwól mi się bogacić, dbać o karierę i być obywatelem Europy. Takie pragnienia ich jednoczą. Natomiast mamy wyraźne pokolenie antyradiomaryjne. Wierzący mówią: nie chcę być w Kościele, dopóki polski Kościół to ojciec Rydzyk. Niewierzący mówią: nie chcę takiego Kościoła w Polsce, bo oni mnie w końcu z tego kraju wygonią. To pokolenie jest teraz na ulicach. Takiej jednak diagnozy nie usłyszymy z ust biskupów.
Przyszłość może być trudna. W polityce nastąpi wahnięcie w drugą stronę. Nowa władza odetnie Kościół od funduszy, np. wyprowadzi religię ze szkół. Pandemia trwale zmniejszy tacę…
Jeśli tego najbardziej boją się duchowni, to znaczy, że boją się o siebie. Nie starczy pieniędzy na utrzymanie kleru? Księża zaczną się uczyć wykonywania innych zawodów niż tylko głoszenia kazań i sprawowania sakramentów. Takie zmartwienia nie dotyczą Kościoła, tylko jego struktury. Nie są więc najważniejsze. Na diecie kocurowi będzie lepiej. ©℗

Ks. Jacek Prusak SJ, Kraków, 2015 r. GRAŻYNA MAKARA","KS. JACEK PRUSAK SJ, ARTUR SPORNIAK",09.11.2020,https://www.tygodnikpowszechny.pl/czas-na-ruch-165559
3,KOŚCIÓŁ I PANDEMIA: LIST DO ŻYWYCH,"Kraje, tak chętnie wskazywane jako centrum „cywilizacji śmierci”, bronią życia. My bronimy swojej wolności do rozsiewania wirusa. Także w kościołach.","Od kilku tygodni zamierzałam napisać do mojej parafii w tej sprawie. Wahałam się, ale wysłuchana ostatnio homilia nie pozostawiła mi wyboru. Zresztą, czemu miałabym pisać tylko do mojej parafii, skoro zasady pandemicznej higieny nie są w należyty sposób respektowane powszechnie? W ilu miejscach ogłoszono na przykład, ile wynosi limit 30 proc. miejsc? Można oczywiście optymistycznie założyć, że zapewne większość wiernych jest zaszczepiona, ale czy poinformowano parafian, że powinni mieć ze sobą certyfikaty? Bo o tym, że certyfikaty szczepień powinny być sprawdzane, nie ma co nawet wspominać. Choć w niektórych kościołach (nielicznych w skali Polski) się je weryfikuje. 
Zdecydowana większość wiernych zakłada maski (nie wszyscy robią to prawidłowo, ale przynajmniej wykazują dobrą wolę, nawet jeśli umiejętności, czy też zrozumienia sensu, im brakuje). Niestety, są parafianie, którzy się nie podporządkowują przepisom prawa i w sposób uporczywy, co tydzień, w kościele przebywają bez maski, łamiąc w ten sposób przepisy. Choć nie tylko przepisy i może nawet nie przede wszystkim.
Prawo do bezpieczeństwa
Są ośmielani do takiej postawy. Jak inaczej rozumieć sugestię z kazania, że kwestia masek dotyczy „poglądów”? Porównanie tego, czy zakładamy maski, czy też nie, do wyboru między pizzą z ananasem i bez, sernika z rodzynkami czy bez – też nie służy sprawie. Od  takich „dylematów” nie zależy przecież ludzkie życie. Od tego, czy wszyscy przestrzegamy zaleceń sanitarnych – jak najbardziej. Od tego, czy się szczepimy, czy nie – również. To nie jest, powtarzam, kwestia poglądów, to kwestia obrony życia.
CZYTAJ TAKŻE
WSPÓLNOTA I MILCZENIE. ARTYKUŁ TOMASZA STAWISZYŃSKIEGO: Na covid zmarło już ponad sto tysięcy Polaków. Każdy z nich domaga się upamiętnienia. Woła o zbiorową formę przeżywania smutku i konfrontacji ze stratą >>>
Z ambony usłyszałam apel o wzajemny szacunek. Bo w Kościele jest miejsce dla ludzi różnych poglądów. W Kościele – tak. Ale czy na pewno wewnątrz kościoła, w tej sytuacji, w jakiej jesteśmy? Nikomu na siłę maski zakładać nie można, ale osoba, która nie chce się podporządkować zasadom sanitarnym, nie powinna wchodzić do kościoła (do sklepu, do kina, do tramwaju czy autobusu również). Może przecież uczestniczyć w mszy stojąc na zewnątrz, jeśli swoje prawo do wolności przedkłada nad prawo innych do bezpieczeństwa. Do tego jednak potrzebne byłoby zrozumienie, o co tak naprawdę chodzi z tymi maskami, również przez osoby pracujące w parafii. Chyba jest z tym kłopot – myślę, obserwując prezbiterium.
Nie chodzi tylko o to, że osoba „bezmaskowa” łatwiej niż zamaskowana może zakazić wirusem (jeśli jest nosicielem) tych, którzy stoją obok. I nawet mają maseczkę, ale tylko jednorazową medyczną (chirurgiczną) czy z materiału. Te maski w umiarkowany sposób chronią innych przed nami, niemal wcale nie chronią nas przed innymi (nawet jeśli są założone prawidłowo). Osoby starsze, po leczeniu onkologicznym, obciążone cukrzycą, nawet jeśli są zaszczepione – mogą umrzeć. Po prostu. To nie są poglądy. Statystyki zgonów w Polsce nie biorą się z niczego.
Nawet młode, zdrowo wyglądające na pierwszy rzut oka osoby, nawet te, które się zaszczepiły, od miesięcy żyją z myślą, że każde wyjście w przestrzeń publiczną – do tramwaju, sklepu, do kościoła również, może skończyć się ciężkim zachorowaniem na COVID-19 i z dużym prawdopodobieństwem – zgonem. Przewlekle chorzy nie mają tego wypisanego na czole, starają się żyć normalnie, mimo pustoszących ich organizmy procesów. Część z nich szczepić się nie może, ze względu na specyfikę choroby, część mimo dawek przypominających odporność ma znikomą. Mają umrzeć, bo ktoś uważa, że maska go zniewala i ogranicza, a z ambony otrzymuje wsparcie dla swoich „poglądów”?
Troska o życie
Jestem dziennikarką, która od dwóch lat codziennie piszę o pandemii. Od 25 lat zajmuję się służbą zdrowia, mam wielu znajomych wśród lekarzy, pielęgniarek i ratowników. Niektórzy zmarli podczas drugiej fali pandemii.
Od kilkunastu miesięcy ludzie, których znam, lubię, szanuję i cenię, wypruwają sobie żyły – również dlatego, że my, jako społeczeństwo, mamy różne „poglądy” na temat obostrzeń sanitarnych i szczepień. Polska od początku pandemii ma jeden z najwyższych wskaźników śmiertelności na świecie. Jesteśmy pod tym względem w ścisłej czołówce. Nie trzeba znać statystyk – w parafii przed pandemią na zakończenie mszy modliliśmy się zwykle o spokój duszy jednej, dwóch osób. Teraz bywa, że czterech, pięciu.
Idzie kolejna fala – to nie pogląd, to fakt Idzie kolejna fala – to nie pogląd, to fakt, tylko 21 stycznia wzrost liczby przypadków tydzień do tygodnia wyniósł niemal 130 procent! Żeby sobie wyobrazić, co nas czeka w najbliższym czasie. Wystarczy spojrzeć na statystyki dotyczące zakażeń w krajach Europy Zachodniej. Różnica jest taka, że choć tam są liczne zakażenia, zgonów jest niewiele. Bo się zaszczepili i szanują życie swoje oraz innych. Kraje, tak chętnie wskazywane jako centrum „cywilizacji śmierci”, bronią życia. My – bronimy swojej wolności do rozsiewania wirusa.
To będzie skutkować kolejnymi dziesiątkami tysięcy zmarłych. I tym, że setki, może tysiące pracowników ochrony zdrowia przez długie lata będą wychodzić z syndromu stresu pourazowego. Młodym lekarzom, którzy nie powinni się stykać z odchodzeniem pacjentów – na przykład rezydentom anestezjologii, którzy normalnie oswajaliby się z umieraniem „swoich” chorych przez dwa, trzy lata, zanim rzeczywiście zaczęliby ich tracić – w ciągu doby umiera po trzech, czterech samodzielnie prowadzonych przez nich pacjentów. Na każdym dyżurze. Ale nie tylko młodzi przeżywają traumę, starszych też przytłacza ta lawina zgonów.
Zasłanianie nosa i ust nie jest wygodne ani przyjemne. Jest czymś w rodzaju ofiary, dania kawałka siebie innym, poświęcenia. Oczywiście, można powiedzieć, że kościół nie jest miejscem do prowadzenia edukacji prozdrowotnej i szerzenia wiedzy o zasadach sanitarnych. Ale uczestnictwo we mszy świętej nie powinno generować poczucia zagrożenia. U nikogo. Obecność w kościele nie powinna się wiązać z faktycznym zagrożeniem.
Nie rozmawiajmy więc o zasadach sanitarnych, tylko o trosce o życie. O odpowiedzialności za siebie i innych. O przykazaniu „nie zabijaj”. I o miłosierdziu, bo straszna jest śmierć przez uduszenie, straszna jest śmierć w samotności, straszna jest trauma rodzin, które nie mają szansy na pożegnanie bliskich, straszne są skutki stresu ludzi od miesięcy patrzących na to samotne odchodzenie, któremu towarzyszy walka o każdy oddech.
MAŁGORZATA SOLECKA specjalizuje się w sprawach polityki społecznej i ochrony zdrowia. W latach 1998-2007 dziennikarka i redaktorka „Rzeczpospolitej”, kierownik działu społecznego, a potem krajowego. Od kilkunastu lat związana przede wszystkim z mediami branżowymi, miesięcznikiem „Służba Zdrowia” i portalem Medycyna Praktyczna. Autorka książki „Służba zdrowia? Jak pokonać chory system” (2017 r.). Stale współpracuje z „Tygodnikiem Powszechnym”. Powyższy tekst jest zredagowanym listem, który autorka wysłała do swojej parafii w Warszawie.
Artykuł zaktualizowano 21 stycznia.",MAŁGORZATA SOLECKA,20.01.2022,https://www.tygodnikpowszechny.pl/koscol-i-pandemia-list-do-zywych-170382
4,GDZIE DIABEŁ SIANO ROZTRZĄSA. ROZMOWA Z ROCHEM SULIMĄ,"PROF. ROCH SULIMA, kulturoznawca: W naszej naturze leży chęć bycia „gdzie indziej”. To „gdzie indziej”, czyli prowincja, ma dziś standardy życia bliskie miastu. Przymiotnik „zacofany” stał się wieloznaczny.","MARCIN ŻYŁA: Co to takiego sralabartek?
ROCH SULIMA: To wiatr, który wznosi z ziemi piasek, tworzy małe trąby powietrzne. Niebezpieczny w czasie żniw, wywraca mendle ze zbożem, roztrząsa suszone siano. Aby go zneutralizować, trzeba w wir rzucić coś ostrego – nóż lub sierp. Oczywiście, wieje tam, gdzie działa diabeł albo ktoś potępiony.
Zna Pan te złe miejsca?
Do Małomierzyc, wsi na granicy Mazowsza i ziemi świętokrzyskiej, sprowadziliśmy się z żoną 18 lat temu. Ale wciąż nie umiemy korzystać z map mentalnych, których używają ludzie bardziej tu osadzeni. Zewsząd słyszę, że do Małomierzyc przyjeżdżają z Iłży zbierać grzyby. My na grzyby jesteśmy ślepi, choć mamy las za płotem.
Te mentalne mapy to przede wszystkim topografia pól – wiadomo, gdzie ziemia rodzi, a gdzie wieje sralabartek, ale też, gdzie się ktoś w śródpolnym potoku utopił. Zna się miejsca, do których przychodzą jaszczurki i węże, gdzie zdarzają się wypadki samochodowe. Od sąsiada dowiedziałem się, że niebezpieczne burze są wtedy, gdy chmura przyjdzie „od Zawala”. Kiedyś mieszkał tu taki leśniczy. Prawie zawsze się sprawdza.
Chciałem kiedyś w gminie stworzyć mapę dobrych miejsc. W kontrze do martyrologii, żeby można było spacerować bez zadumy.
To ciekawe, ale raczej się nie przyjmie.
Bo codzienność jest przezroczysta?
Są dobre miejsca – też mam tu kawałek lasu, gdzie przychodzą mi do głowy najlepsze myśli. Ale taka mapa byłaby jak dzień dobrych wiadomości w telewizji, raczej niewypałem. Mentalne mapy złych miejsc, np. lokalnych strachów, tworzą się same, obejmują nie tylko najbliższą wieś, ale także teren parafii, gminy czy małego miasteczka.
Lokalny świat to właśnie gmina, parafia, miasteczko?
Miasteczka i gminy są „kotwicami” prowincji. Alexis de Tocqueville twierdził, że imperia zbudowali ludzie, a gmina pochodzi wprost od Boga. Ani premier, ani wojewoda nie powiedzą: „zbudujemy miasteczko”. Ono w potocznych wyobrażeniach istnieje od zawsze, jest przez nas dziedziczone. Na przestrzeni dziejów liczba gmin właściwie się nie zmienia.
To znaczy, że skala życia jest zawsze taka sama.
Właśnie tak. A to gminy i miasteczka są dla społeczności lokalnych zwornikami tego, co wspólne i jednostkowe, oraz tego, co niewyobrażalne i doświadczane.
CZYM NAS KUSZĄ MAŁE MIASTA
RAPORT MARKA SZYMANIAKA | Drożejące mieszkania w metropoliach i coraz powszechniejsza praca zdalna to szansa dla mniejszych miejscowości. Wygrają te z atrakcyjną ofertą i dla nowych, i dla starych mieszkańców.
Oprócz map mentalnych do niedawna wiązała te wspólnoty pamięć genealogiczna, w mniejszym zakresie też pamięć historyczna. W przekazach mówionych pamięć mogła sięgać aż do ósmego pokolenia wstecz – potwierdzają to badania z wielu miejsc na świecie. Na Podhalu starsi ludzie wiedzą, kto komu i kiedy jaki brzyzek przekazał. Teraz to się zmienia, bo nawet na prowincji więzi z ziemią ulegają zerwaniu.
Lubi Pan słowo „prowincja”?
Używam go w sensie opisowym, nie wartościującym. Prowincja stała się modna, i to na całym świecie. Równocześnie doszło do czegoś, co nazywa się deterytorializacją zjawisk kulturowych. ­Dotąd, na określonym terytorium, istniała jakaś społeczność, która miała swoją kulturę, ta kultura wytwarzała określone symbole. Teraz się to wszystko rozjechało. Zamiast kultur etnicznych czy „lokalnych” pojawiają się ruchome krajobrazy kulturowe.
Przestrzeń ma inne znaczenie?
Dla opisu dynamiki zjawisk społecznych bardziej znaczące będą relacje przestrzenne niż czasowe. Proszę zauważyć, że przymiotnik „zacofany” stał się dziś wieloznaczny. Prowincji nie rozpatrujemy już jako „zapóźnionego” w rozwoju terytorium, raczej jako mozaikę „ruchomych” krajobrazów kulturowych o różnej genealogii społecznej i historycznej. W dobie tych wszystkich przemieszczeń – dojmującego wpływu pop­kultury – ważne jest coś, co określiłbym tradycyjnym mianem „okolicy”. To miejsce, w którym – jak radzi Heidegger – najpierw „zamieszkujemy”, a później „budujemy”.
Próbę zbudowania swojej „okolicy” – ze śladów, znaków, porzuconych rzeczy, ale też nastrojów i głosów „pustki”, w dramatycznie „opuszczonej” przez Łemków, Żydów i Romów przestrzeni Beskidu Niskiego – widać doskonale w książce Moniki Sznajderman „Pusty las”. Małe ojczyzny coraz rzadziej są dziedziczone, są do zbudowania.
Ale pan się znowu krzywi.
Bo nie znoszę sformułowania „mała ojczyzna”.
No, heroiczna ta pana polemika z językiem wartości. Na prowincję to pojęcie przyszło z zewnątrz i – zmartwię pana – mocno się ugruntowało także w lokalnych narracjach. Chłopi kiedyś nie wiedzieli, że mają małe ojczyzny ani że mają folklor. Dobrze to widać w „Na wysokiej połoninie” Stanisława Vincenza, gdzie istnieje niewzruszony dookolny horyzont, świat tradycji, które mają siłę sankcji. Dopiero w ten kulturowy kontekst wpisywany jest dom, a pomyślność w nim gwarantuje magia zakładzinowa [czyli rytuały związane z budową nowego domostwa – red.].
I na polskiej wsi jest tak cały czas, mimo przemian?
Tak jeszcze bywa, choć zmienili się ci, którzy te domy budują. U nas struktura agrarna – w szerokim tego słowa znaczeniu – jest taka sama prawie od wieków. Zaczęła się zmieniać ostatnio, kiedy chłopi, nie mając następców, oddawali ziemię państwu albo ją sprzedawali. Na wsi usunął się spod nóg, nigdy dotąd niewzruszony, fundament świata. Badacze mówią o procesie dezagraryzacji wsi. Teraz jest ostatni ­moment, żeby dostrzec, jak działają te stare mapy mentalne.
Nie da się tego uratować?
Tak się czasem dzieje, gdy okolicą zainteresuje się ktoś z zewnątrz. Strażnikami takich słów i porzuconej pamięci bywają ludzie, którzy przenoszą się tu z miasta. Niekiedy oddziałuje turystyka, a niekiedy wzorce z seriali „o prowincji”.
Coraz częściej też działają – nazwę ich tak: „źródłoznawcy” – ludzie poszukujący w znakach tradycji źródeł swojej tożsamości kulturowej, a także swojej rodzinnej genealogii. To zjawisko nabiera wyrazistości, dzięki nim „prowincja” coraz więcej wie o sobie, staje się atrakcyjną przestrzenią życia.
Na poziomie indywidualnym, wyprowadzając się z miast, faktycznie na potęgę szukamy ukrytych historii lokalnych. Wręcz samolubnie, żeby uzasadnić w okolicy siebie.
Kulturowe „samolubstwo”, podobnie jak snobizm, bywa czymś pozytywnym. Prowincja staje się przedmiotem namysłu w zglobalizowanym świecie, a to wzbogaca jej „samowiedzę”, umożliwia samostanowienie kulturowe prowincji, która wyzbywa się negatywnych konotacji.
Narasta dziś fala „ludowych historii Polski”, sądzę zresztą, że redagując przez ćwierć wieku z Wiesławem Myśliwskim kwartalnik „Regiony”, byliśmy tu prekursorami. Z bogatej już listy tych historii wymienię: „Chamstwo” Kacpra Pobłockiego, „Siłę podporządkowanych” Michała Rauszera, „Ludową historię Polski” Adama Leszczyńskiego czy – pokazującą inny ważny wymiar tych historii – książkę Piotra Korczyńskiego „Zapomniani. Chłopi w Wojsku Polskim”. W tym zwrocie do prowincji można odczuć coś w rodzaju misji społecznej, spłacania długu wobec krzywdzonych. Oby tylko nie ześliznęło się to w jakąś nową ludomanię.
Ani w sytuację, gdy za prowincję będą mówić inni.
Prowincja przestała się siebie wstydzić, ale rzeczywiście, głos za nią zabierają najczęściej inni. Pół biedy, jeśli to liderzy lokalnej opinii, animatorzy kultury czy badacze. Zazwyczaj jednak mówią o niej politycy i telewizje. Ludzie często posługują się kalkami. O tym, ile „Tusk nakradł”, nasłuchałem się i w Małomierzycach. Mam wrażenie, że jedyny dziś autentyczny głos stąd – to ten wrzucony do urny.
Zdarzają się jeszcze głosy, zapewne dziś ostatnie, które ocalają bogate dziedzictwo ludowych opowieści, pełnych przekory i humoru. Mam tu na myśli np. znakomite ­„Opowieści sołtysa” Stefana Szota z Iwkowej, wydane kilka lat temu przez Fundację na rzecz Rozwoju Polskiego ­Rolnictwa. Do tych barwnych „Opowieści” miałem przyjemność napisać wstęp pt. „W kręgu ludowej humorystyki, czyli Polska widziana »z dołu«”. Gdy się ma takich opowiadaczy, jak wybierany przez dekady sołtys i zasiedziały w Iwkowej proboszcz Jan Piechota, autor zbiorów gawęd, to można być pewnym, że okolica „zna sama siebie” i znana jest ­innym.
Dlaczego prowincja, trzymajmy się już tego słowa, tak przyciąga? Według badań, poza miastem chciałaby żyć zdecydowana większość Polaków.
W naszej naturze leży chęć bycia „gdzie indziej”, a więc coś, co Kazimierz Wyka nazwał „przestawką geograficzną”. Dla mnie brzmi to jak hasło: „za dalą, dal”. To „gdzie indziej” ma dziś standardy życia bliskie miastu, np. porównywalny stopień nasycenia telefonami komórkowymi, internetem czy nowoczesnymi urządzeniami domowego użytku. Poza traktorami, które często liczą sobie kilkadziesiąt lat i ciągle są „na chodzie”. Ale parada zabytkowych traktorów na wiejskiej drodze nie jest jeszcze atrakcją turystyczną.
To na prowincji lokujemy swój wzorzec integralnego sposobu życia, być może to odległy refleks wzorców renesansowych. Języka Jana Kochanowskiego mogłem dosłuchać się jeszcze w latach 60. XX w. w mówionej poezji ­niepiśmiennych chłopek z Doliny Wilkowskiej w Łysogórach.
Sycyna, miejsce urodzin Kochanowskiego, jest kilkanaście kilometrów stąd.
Norwid, który odwiedził Sycynę w 1841 r., pisał o ­Janie Kochanowskim tak: „Gminny, sielski, uczony, kmiecy i królewski// Ten kasztelański Jana język czarnoleski”. W tym stwierdzeniu mieści się wszystko, to najlepsza definicja „bezprzymiotnikowej” prowincji, na której można jeszcze dosłuchiwać się odległych tonów renesansowego świata.
A co ze stereotypem nietolerancyjnej wsi?
Zwierzęta są – jak dawniej – albo przeklętym bydłem, co słychać w czasie przegonu krów, albo dzikimi kotami, bezpańskimi lub łańcuchowymi psami. Są „na służbie” człowiekowi, nie do zabawy, nie do głaskania.
Natomiast przechodząc do świata ludzi, cenzura obyczajowa wyraźnie zelżała, np. konkubinaty są raczej ­akceptowane, może jeszcze nie powszechnie. Cenzorki wymarły. Nie ma już tych staruszek, które siedziały na ławeczkach przy drodze albo przy oknie w izbie.
Myślałem, że to bardziej księża. Jeszcze przed dwustu laty w górskich wsiach pogranicza, zanim powstała gęsta sieć parafii, a Kościół wprowadził purytańskie, miejskie zasady moralne, wśród młodzieży panowała relatywna swoboda seksualna.
Kościół oczywiście odgrywa swoją rolę, ale na wsi istniała od zawsze przekora wobec wszelkiej władzy.
Istotną rolę w życiu prowincji pełnią opowieści o życiu parafialnym, o życiu nie tylko lokalnej władzy, o tym, co widać, i o tym, czego się nie zobaczyło. Powoli też, za sprawą mediów, wprowadzają się na wieś gwiazdorskie biografie idoli popkultury. Przeżywanie kłopotów i ekspresje radości są wciąż publiczne, słychać je przez płot, docierają do okolicznych posesji, wszyscy są na widoku wszystkich, a plotki nie mogą się ­„zmarnować”.
Czas i punktualność wciąż się tu nie liczą, choć o braku czasu stale się mówi. Na umówione spotkanie można spóźnić się nawet godzinę albo więcej. Choć nie zawsze tak jest, to mam poczucie, że wciąż doświadczam niespiesznego rytmu prowincji. Zazwyczaj „wpada się” do kogoś na pogwarki czy w interesach – bez zapowiedzi, to jest stary przywilej „gościa”, człowieka gościńca.
Od lat zajmuje się Pan badaniem codzienności, to jej poświęcona jest Pana ostatnia książka. Jak w porównaniu z miejską wygląda wiejska codzienność?
Na wsi rzadziej dzielimy się jej obrazem w internecie. Dalej jednak „pyskówki” przez płot, nawet najbardziej ekspresyjne, mają – ostatecznie – moc scalania wspólnoty. ­Przeżywanie „wspólnotowości” nie trafia do sieci.
Bo codzienność jest zawsze czyjaś, ma różne historie i swój własny wymiar historyczny. Życie codzienne i ­codzienność – to dwie różne rzeczy. Szerzej piszę o tym ­właśnie w „Powidokach codzienności”.
Codzienność odsłania się wówczas, gdy podejmujemy nad nią namysł albo gdy mamy drobny kłopot z egzystencją, np. gdy zgubiliśmy klucze, mieliśmy stłuczkę lub ­remont w domu. Wtedy ją zauważamy. Nie mówię w tym momencie o czymś zasadniczym, o katastrofach, pandemiach, wojnach, które żywotnie nas dziś dotykają. Codzienność pandemiczna, wojenna wymaga innej narracji, gdyż jej porządek ulega gruntownemu załamaniu. Najwyższą stawką staje się ludzkie życie. Wtedy codzienność przybliża jego nieredukowalny sens.
Codzienność jest fizyczna?
Bez wymiaru cielesnego nie ma co o niej mówić. Sama kategoria codzienności jest tworem miejskim, narodziła się, jak sądzę, w społeczeństwach protestanckich. Ale gdybyśmy jej nie dostrzegali, nie moglibyśmy uczestniczyć w kulturze konsumpcyjnej, w kulturze popularnej – bo punktem jej odniesienia jest codzienność „pozłacana”, właściwie magiczna, związana z ofertą lepszego życia. Z marzeniami.
Magia była jedną z praktyk kultury tradycyjnej. Dzisiaj odbywa się jakby ponowne „zaczarowanie” świata. Można by mówić o magii, której moc bierze się z „przebrania” różnych praktyk wyrafinowanej racjonalności w kostiumy rzeczywistości magicznej. Dlatego reklamę nazywam współczesną poezją magiczną. To ona apeluje do tych sfer rzeczywistości, których się nie da sprawdzić, a które wyglądają ­atrakcyjnie.
Skoro bez odniesienia do popkultury trudno o namysł nad codziennością, to co byłoby polskim odpowiednikiem tych scen w amerykańskich filmach, gdy przed pracą i szkołą, spiesząc się, a czasem kłócąc, domownicy jedzą wspólne śniadanie? Gdzie by się to u nas działo?
Myślę, że też przy stole, choć przestał być on domowym ołtarzykiem, a o jego sakralnym znaczeniu przypominają tylko ponawiane świąteczne rytuały. Wspólne siadanie do stołu to potwierdzanie wyjątkowej chwili. Na wsi raczej nie było codziennych spotkań przy stole, często posiłki jadło się w biegu.
Pomimo zmian, stół zachował wartość symboliczną. Ze stołem i za stołem nie wszystko można robić. Wciąż nie powinno się na nim siadać, ale np. przy stole w kuchni wolno majsterkować. Wiejska kuchnia zawsze była wielofunkcyjna, obsługiwała inwentarz i ludzi, dziś wciąż odbywają się tu rodzinne narady.
Jaka jeszcze jest codzienność na wsi?
Przy obecnym tempie życia coraz trudniej jej doświadczać bezwiednie. Powiedziałbym wręcz, że codzienność nie daje dziś czasu np. na tradycyjne biadolenie, że kiedyś było lepiej.
W klasycznym, pochodzącym z Wielkopolski, chłopskim pamiętniku z lat 30. XX w. można przeczytać zdanie: „Dawniej było lepiej, wódka była tania”. Napisał to członek tzw. dozoru kościelnego w Starym Gostyniu – Tomasz ­Skorupka. Ten człowiek na pewno nie pił, a jednak w ten sposób pokazał swoje kłopoty. Tak właśnie ujawnia się codzienność – trzymają nas przy życiu pasma sukcesów i pasma udręki.
Brak czasu to jedno, ale swoje robi też popkultura. Ona sprawia, że z udrękami nie jesteśmy sami. Zawsze możemy się nimi z kimś podzielić na Facebooku czy oglądając serial, który przedstawia sytuacje podobne do naszego życia. Przeżywanie codzienności to dzisiaj konieczność bycia na widoku. Innej codzienności nie ma.
Narzeka się wciąż razem z sąsiadami?
Kłopot w tym, że przy dzisiejszym typie kultury spada znaczenie narzekania. Coraz trudniej usiąść na ławce i biadolić. Na Tuska jeszcze można, ale na los coraz trudniej.
I nie zmieniła tego pandemia? Wiem, zapomnieliśmy już o niej, ale był to jednak epizod epokowy, w dodatku niezawiniony przez nas – idealny temat do narzekań na los.
Socjologowie z Poznania stworzyli program badania pandemii. Potwierdzili, że nasze zachowania powróciły do form, które można uznać za tradycyjne. I faktycznie, nabrało znaczenia sąsiedztwo, małe wspólnoty i to, co blisko. Za sprawą pandemii odnowiła się podmiotowość życia, inna niż ta, której wzorce podsuwa nam popkultura.
Do przysiółka, w którym mieszkam latem, jest trudny dojazd komunikacją publiczną. Kiedy jednak wracam tu z miasta, zdarza się, że w ciągu 10 minut, niezależnie od siebie, dzwonią sąsiedzi z pytaniem, czy nie trzeba po mnie wyjechać. Tak jakby była jakaś „automatyczna” sieć, niemal intuicyjnie reagująca na dzieloną przez wszystkich niedolę. Ma Pan podobne doświadczenia?
Muszę powiedzieć, że nie. Z prostego powodu. Małomierzyce to już chyba moje dwunaste miejsce pod polskim niebem, dwunasty adres. To sprawiło, że jestem wyrzucony ze struktur sąsiedzkich.
W opowieściach ludowych sąsiadów nie zawsze przedstawia się dobrze.
To prawda. W humorystyce ludowej jest cały rozbudowany dział kawałów o głupich sąsiadach. Figura głupiego sąsiada to w zasadzie rodzaj amatorskiej, potocznej ­personologii, to „domowego wyrobu” model stratyfikacji społecznej. Warszawa miała Grójec („coś pan z Grójca?”) i Mławę, ­Kraków miał Kłaj, a każda wieś przypinała łatkę wsi sąsiedniej. Pod koniec XX w. polska popkultura skoncentrowała to w serii dowcipów o Wąchocku.
Ale więzy sąsiedzkie polegają przecież na czymś innym. Mój ojciec opowiadał mi o swojej rodzinnej miejscowości, gdzie w czasie wojny organizował partyzantkę, że gdy tylko w okolicy pojawiali się Niemcy, sąsiedzi informowali sąsiadów i wszystko było tak zorganizowane, że we wsi mojego taty w czasie wojny nie zginął nikt.
Teraz wyczuwam w rozmowach, że to np. drożyzna zachęca ludzi do takich działań wspólnotowych – informują się, gdzie taniej, gdzie drożej, gdzie jaka promocja. Na wsi odnawia się sąsiedzka sieć elementarnego bezpieczeństwa, obejmuje ona obszar gminy, okoliczne miasteczko, a często szerszy region. Wysoki stopień telefonizacji wsi sprawia, że wiadomości o tym, gdzie są tańsze ziemniaki albo że teraz opłaca się sprzedać zboże, rozchodzą się najszybciej.
Taka sąsiedzka macierz.
Ona nie spełnia wyłącznie funkcji wspierającej. Ale to m.in. sąsiedzkie kłótnie i spory odnawiają istotę wspólnoty, reprodukują jej zasadę. Gdyby nie kłótnie i spory, sąsiedzkie więzi na wsi nie byłyby tak bliskie. Nie ma już wspólnego żniwowania, jesiennych wykopek, sąsiedzkich wyjazdów do młyna, nie ma wspólnoty pastwiska. Wspólnota odnawia się w czasie niedzielnego nabożeństwa oraz na festynach i – wśród młodych – na potańcówkach w remizie. O tym, żeby – na dawną modłę – na zabawie wieś biła się z inną wsią, od dziesiątków lat nie słyszałem.
Ze zdziwieniem, a trochę z żalem odkrywam więc, że nie mam żadnej biografii sąsiedzkiej, nawet w Warszawie, gdzie mieszkałem przez lata. Kiedy niedawno przyjechaliśmy z żoną do naszego bloku – nie było nas tam tylko pół roku – jedna z sąsiadek przywitała nas słowami: „o, to państwo jeszcze żyją!”. ©℗

fot. Grażyna Makara
Prof. ROCH SULIMA jest kulturoznawcą, antropologiem i historykiem kultury, folklorystą. Zajmuje się przemianami polskiego obyczaju, wpływem mediów na przeobrażenia wzorców kultury potocznej i popularnej oraz historią kultury polskiej i europejskiej. Wydał m.in. „Antropologię codzienności” (2000), w tym roku ukazał się zbiór esejów: „Powidoki codzienności”.","ROCH SULIMA, MARCIN ŻYŁA",20.06.2022,https://www.tygodnikpowszechny.pl/gdzie-diabel-siano-roztrzasa-rozmowa-z-rochem-sulima-175582
5,KOŚCIÓŁ W SKRÓCIE,14–20 marca,"BEZ PIENIĘDZY
Diecezja Albany w stanie Nowy Jork oraz diecezja Santa Rosa w Kalifornii ogłosiły upadłość. Związane jest to z ogłoszonymi przez władze tych stanów „oknami prawnymi” znoszącymi przedawnienia przestępstw pedofilskich, co spowodowało setki pozwów wniesionych przeciwko Kościołowi katolickiemu.
BEZ MONSTRANCJI
Dominikański Ośrodek Liturgiczny po raz trzeci zorganizował Cichą Procesję. Uczestnicy przeszli od dominikańskiego kościoła w Krakowie do bazyliki Bożego Ciała na Kazimierzu w procesji bez zewnętrznych oznak religijnych, modląc się w milczeniu. Taką formę w 2021 r. wymusiła pandemia. Wydarzenie nawiązuje do Cichych Procesji organizowanych przez katolików od 150 lat w Amsterdamie.
BEZ WZGLĘDU
Jak dowiedział się „Tygodnik”, przewodniczący episkopatu abp Stanisław Gądecki ujawnił księżom poznańskim, że na pierwszej sesji synodu o synodalności w październiku w Watykanie Kościół polski reprezentować będzie wraz z nim abp Marek Jędraszewski. Przypomnijmy, że metropolita krakowski nie opublikował diecezjalnej syntezy synodalnej, ponieważ zawierała krytykę stylu jego rządów.",,20.03.2023,https://www.tygodnikpowszechny.pl/kosciol-w-skrocie-182792
6,NIE ODDAWAJMY POLA POPULISTOM,"KAROLINA WIGURA: Wojna nie uchyliła głębokiego podziału kulturowego i politycznego. To podział, który mocno wiąże się z interpretacją i skutkami transformacji.","MICHAŁ OKOŃSKI: Idą święta, więc chciałem zapytać, czy coś nas w ogóle łączy?
KAROLINA WIGURA: Bardzo dużo. Pomijając kwestie oczywiste – język, wspólną tradycję i kulturę, nawet jeśli jej kanon osłabił się pod wpływem globalizacji – mamy też niezwykle charakterystyczne wspólne doświadczenia.
Jakie?
Najważniejszym i dla pokoleń starszych, i dla młodszych, które jakoś to przyswoiły dzięki przekazowi rodziców – jest doświadczenie transformacji ustrojowej. Czasów wielkiego chaosu, wielkiego sukcesu i wielkich kosztów, z jakimi ten sukces się wiązał. Bardzo wiele z tego, co nas dzieli na scenie politycznej, wiąże się z różnymi interpretacjami tego, jak przebiegły polskie przemiany w ciągu ostatnich trzydziestu paru lat.
PRZECZYTAJ TAKŻE:
Nie dzielić i rządzić. Czy żyjemy jeszcze w III RP? Kto tworzy elitę, a kto się czuje wykluczany? Czy konserwatyści i liberałowie mogą się zgodzić w kwestii miejsca Polski w Europie, Jedwabnego, Smoleńska i Wałęsy? Oto, co myślą Karolina Wigura i Piotr Skwieciński >>>>
Druga rzecz to nasze przeżywanie polskości, którą rozumiem jako doświadczanie lęku i braku stabilności. Jarosław Kuisz napisał w swoim „Końcu pokoleń podległości”, że polskość to zerwanie ciągłości. Najświeższym przykładem była wystrzelona przez ukraińską obronę powietrzną rakieta, która przypadkiem spadła na Przewodów – fala strachu, która przeszła wówczas przez media społecznościowe, pokazała bardzo wyraźnie, co wszyscy mamy z tyłu głowy. Jaką pamięć i jaki strach przed okupacją i wojną.
Łączy nas lęk, no nieźle.
To akurat w dzisiejszym świecie nie jest nic nadzwyczajnego. Wszystkie społeczeństwa, nie tylko europejskie, łączy lęk związany z tempem i skalą zachodzących w świecie zmian. Ale zarazem to właśnie w tym miejscu, podobnie jak w przypadku stosunku do transformacji, zaczynamy się dzielić, bo owe zmiany różnie opisujemy, różnych wyjść z kłopotów szukamy, słowem: różnie sobie z lękiem radzimy. Tym, co wydaje się najtrudniejsze, jest zobaczenie, że „tamci” boją się podobnych rzeczy, co my.
To w sumie brzmi optymistycznie: zakładasz, że zobaczenie świata oczami „tamtych” jest w ogóle możliwe.
Bardzo bym chciała, żeby tak było. Ale mam świadomość, że aby zobaczyć to, co nas łączy, trzeba zrobić kilka ­kroków wstecz. Zobaczyć, że jest coś poza opcjami światopoglądowymi i partiami. Naszym największym kłopotem jest pewnie to, że wszystko zagarnia polityka. Nawet rozmowy o sferze kultury i rozrywki, o historii nie mówiąc, stały się polityczne.
Wojna i pandemia nie spowodowały tego cofnięcia się o kilka kroków. Przeciwnie: poczucie zagrożenia okazało się narzędziem do dalszego pogłębiania podziału.
Ja jednak dostrzegam różne wysiłki, żeby w tym trudnym czasie szukać sposobów jeśli nie na przebaczenie i pojednanie, to przynajmniej na wzajemne zrozumienie. Zresztą z perspektywy Niemiec, w których ostatnio mieszkam, widzę, że Polacy są wobec wojny wyjątkowo zjednoczeni. Interpretacja tego, co dzieje się za wschodnią granicą, jest wspólna. Różnią nas tematy związane z państwem prawa czy stosunkiem do mniejszości, ale jeśli chodzi o atak Putina na Ukrainę, jesteśmy pogodzeni.
W niemieckich debatach są dwa bieguny – z jednej strony ludzie, którzy rozstali się z dawnym rozumieniem pacyfizmu i mówią, że bronić pokoju to znaczy zbroić siebie i Ukrainę, ale z drugiej tacy, którzy chcą przede wszystkim stabilności, pokoju i rozwoju handlu, a w związku z tym uważają, że Kijów powinien Moskwie ustąpić.
U nas niby wszystkie strony sporu mówią do siebie: „Jesteście ruskimi agentami”, ale pojawiają się też badania, z których wynika, że mamy dość płacenia kosztów wojny.
To jednak wciąż margines. Z całą pewnością wojna nie uchyliła głębokiego podziału kulturowego i politycznego. Jest to podział, który mocno wiąże się z interpretacją i skutkami transformacji.
Chodzi o to, komu się powiodło, a kto został za burtą?
W liczbach widzimy, że PiS popierają osoby nieco mniej zamożne, ale chodzi o kwestie ważniejsze niż ekonomia. Chodzi o pytanie, czy transformacja była procesem wprawdzie bolesnym, ale udanym, czy była raczej procesem odbierającym godność, traumatyzującym i ­ustawiającym nas w pozycji podległej wobec Zachodu. W tym sensie podział ma również wymiar kulturowy, bo ci, którzy uważają transformację za trudną, lecz udaną, są jednocześnie bardziej otwarci na taki model polskości, która odnajduje się w zglobalizowanym świecie. Zaś ci, których dotknęła mocniej, zamykają się w narodowo-katolickim gorsecie, obawiając się dalszych zmian. Ale w istocie poczucie utraty dotyczy wszystkich, co rzadko dostrzegamy, okopani na przeciwległych pozycjach.
Ale to by oznaczało, że nie jesteśmy skazani na duopol PiS-PO. Krytyczną ocenę transformacji i rozmowę o godności tych, których dotknęła, proponuje np. młoda lewica.
Podobieństwo opowieści lewicowych i prawicowych było widoczne już przed wygraną PiS-u. Pamiętam taką debatę z 2014 r., podczas obchodów 25-lecia transformacji, w której brali udział Michał Łuczewski, Maciej Gdula i ja. W gruncie rzeczy i Maciej, i Michał mówili, że III RP jest niemoralna, tylko że Michałowi chodziło o nierozliczenie komunizmu, a Maciejowi o prawa pracownicze.
A Ty co mówiłaś?
Ja należę do pokolenia dzieci transformacji i odczuwam dumę z tego wspólnego wysiłku. Ale nie twierdziłam i nie twierdzę, że to, przez co przeszliśmy, było idealne. Nie mogło takie być, dlatego, że zostało zbudowane przez ludzi – a ludzie popełniają błędy. Rzecz w tym, żeby błędy własnej strony uznać i wyciągnąć z nich wnioski, ale nie wyrzucać wszystkiego na śmietnik.
Kiedyś opisywano nasz spór jako starcie Polski solidarnej i Polski liberalnej. Może problem w tym, że owa „Polska liberalna” nie chciała i wciąż nie chce być „solidarna” z tymi, którzy awansowali i odzyskali poczucie godności?
Byłabym ostrożna z tym językiem: zobacz, powtarzasz slogan, który rzucił kiedyś PiS, żeby nas podzielić. Przecież to nie jest tak, że jak będziemy liberalni, to nie będziemy solidarni. Wbrew pozorom liberalizm nie jest rodzajem egoizmu, w duchu homo homini lupus est itd. Liberalizm to jednocześnie szacunek dla jednostki i odpowiedzialność za to, co wspólne.
PRZECZYTAJ TAKŻE:
EFEKT BAZYLISZKA. Z liberałami po 2015 r. stało się to samo, co z bazyliszkiem, który spojrzał w lustro i zamienił się w kamień. Tak bardzo straszyli autorytaryzmem całej prawej strony, że sami się do niej upodobnili – mówi KAROLINA WIGURA >>>>
Takie hasła to zresztą kwintesencja metody rządzenia Jarosława Kaczyńskiego: on buduje jakąś solidarność, ale nie w ramach wspólnoty państwowej, tylko jakiejś grupy lojalnościowej. Bo realizacja hasła o „Polsce solidarnej” jest oszustwem. Nie ma Polski solidarnej bez silnego państwa, silnej służby zdrowia, silnych systemów społecznych i emerytalnych. Mądry liberalizm to właśnie bierze pod uwagę.
Ja jednak mam wrażenie, że po tym, jak program 500 plus spowodował zmniejszenie skali ubóstwa, pojawiły się głosy ludzi odczuwających dyskomfort z powodu umownego nieodpowiedniego towarzystwa na wakacjach. Że niesolidarność tych, którym wcześniej się powiodło, była i jest problemem.
Zgadzam się, że to jest wyzwanie, zwłaszcza że tu zachowujemy się odmiennie niż obywatele wielu innych krajów. We wszystkich badaniach wychodzi, że w Polsce mamy bardzo niski poziom zaufania społecznego. Z drugiej strony mamy wysoki poziom odporności – gotowości do wytrzymania, kiedy jest ciężko. Widać to było w pandemii, widać i w czasach wojny. Ciekawe jest jednak to, że nasza zdolność do wysiłków i wzmożeń – daliśmy jej wyraz także pomagając obywatelom Ukrainy – wiąże się z aspołecznością, niechęcią do budowania jakiejś szerszej, wspólnej sieci. „Aspołeczna towarzyskość”, powiedziałby Kant. Jednoczymy się dopiero, gdy pojawia się wspólny wróg.
Mamy w Polsce niezbudowane muzeum transformacji. Takie, które odda hołd jej ojcom i matkom: ludziom, którzy w latach 90. pracowali po 16 godzin dziennie, budując polski kapitalizm i zarobili wielkie pieniądze, i ludziom, którzy pracowali równie ciężko, ale ledwo wiązali koniec z końcem. Niemcy mają do opisu transformacji słowo Schleudern, co znaczy wirowanie, jak w pralce automatycznej. Zanim to wszystko się udało, rzeczywistość odwróciła się do góry nogami wiele razy. To miało wielki wpływ na polską rodzinność, rozpadały się więzi sąsiedzkie i przyjacielskie, ludzie wyjeżdżali. To jest większa utrata niż tylko ta liczona w kategoriach ekonomicznych. Powinniśmy o tym wszystkim opowiadać, a nie robimy tego, bo rozmowę o transformacji przechwyciła partia populistyczna. Szkoda, bo jeśli udałoby się nam opowiedzieć to wszystko, pewnie mielibyśmy także lepszą zdolność do uzasadnionego poczucia dumy z tego, co osiągnęliśmy.
Zamiast refleksji i badań na temat sukcesów i kosztów mamy hasła proste jak cepy?
Zastanawiając się nad sukcesami, trzeba też dostrzec to, co straciliśmy. Annie Ernaux w powieści „Miejsce” opisuje proces przeistaczania się dziewczynki z prowincjonalnego miasta i niezbyt bogatej robotniczej rodziny w rozpoznawalną międzynarodowo intelektualistkę – dziś wiemy, że także noblistkę. Pisze, jak wiele zyskała, przechodząc przez kolejne stadia rozwoju zawodowego i osobistego, ale też, jak dużo straciła: kontakt z ojcem, tradycje i więzi rodzinne. To jest doświadczenie nie tylko francuskiej pisarki – ale także nasze.
A czy nasz konflikt zmierza teraz w stronę wojny pokoleń? Jeżeli się jedzie z Jarosławem Kaczyńskim przez Polskę i słucha jego opowieści, widać, że są adresowane do starszego, tradycyjnie nastawionego elektoratu. I obliczone na wywołanie wojny kulturowej, np. wokół kwestii związanych z tożsamością seksualną.
Wojna kulturowa nie jest w Polsce niczym nowym, a PiS umiejętnie ją podsyca. Ale tu chyba bardziej chodzi o integrowanie własnego, żelaznego elektoratu. Z badań CBOS wychodzi, że ponad 50 proc. Polaków odżegnuje się dziś od polityki, mówiąc: „Ja już w ogóle nie chcę słuchać ani Tuska, ani Kaczyńskiego”. Zostają dwie niewielkie grupy, po ok. 20 proc., które silnie wspierają albo opozycję, albo rząd. Do tych ludzi przemawia już tylko radykalny komunikat. To właśnie z myślą o nich Jarosław Kaczyński pisze swój, jeśli mogę się tak wyrazić, katechizm, na którego stronach zawsze znajdzie się Tusk, geje, Niemcy, Unia i ataki na Kościół.
PiS ponosi odpowiedzialność za cykliczne wzmacnianie polaryzacji. Ale na polaryzację grają obaj, i Kaczyński, i Tusk, a jednym z efektów tej gry jest odwracanie się ludzi racjonalnego centrum od polityki. To też element szerszego, globalnego procesu, w którym ogromną i negatywną rolę odgrywają media społecznościowe. Walka partyjna odbywa się nie o elektorat drugiej partii, ani też nie o tych, którzy są już tak zmęczeni, że nie wyjdą w niedzielę wyborczą z domu, tylko o 10 proc., które się jeszcze szamocze z poczuciem, że coś od nich jednak zależy. Walka o Brexit też się odbyła o to 10 proc., podobnie jak walka o odsunięcie Trumpa. Tak samo będzie w Polsce w 2023 r., o ile oczywiście wybory się odbędą.
Ojej, ale powiedziałaś.
Nie mówię tego w katastroficznych kategoriach, że zaraz PiS wszystkich pozamyka i wprowadzi dyktaturę – myślę raczej o wystąpieniu zjawisk tak nieprzewidywalnych, jak kolejna pandemia czy nowe oblicze wojny w Ukrainie. Żyjemy, jak mówią eksperci, w czasach kryzysu permanentnego i trudno przewidzieć, co wydarzy się dalej.
Jeśli więc te wybory się odbędą, to o ich wyniku rozstrzygnie mała liczba tych, którzy dziś nie do końca są pewni, po której znajdą się stronie.
A kiedy mówisz o polaryzacji: opozycja to tylko Tusk?
W sondażach i w statystyce zawsze bardzo dobrze wychodzi jedna lista opozycji, ale w namiętnościach ludzkich wcale nie musi tak być. To, że wspólna lista nie musi być receptą na pokonanie populistów, pokazuje przykład Węgier.
Oczywiście, że nie ma jednej opozycji. I w silnym państwie demokratycznym opozycja powinna być różnorodna. Tyle że kiedy rządzą populiści, spór w łonie opozycji zaczyna ją osłabiać. To paradoks, w którym, niestety, żyjemy.
Wewnątrz opozycji też się wyzywają od zdrajców. Zdradzają rzekomo ci, którzy nie chcą wspólnej listy.
Widzisz, jak wiele nas łączy?
Twoim zdaniem wspólna lista to dobry pomysł?
Wystarczy popatrzeć na inne kraje, np. Skandynawię, by zobaczyć, że istnieje wiele sposobów na zmniejszanie oddziaływania populistów.
Co to za sposoby?
Jednym z nich jest przejęcie ich agendy. Oczywiście pod warunkiem, że później zostanie poprowadzona w sposób zgodny z prawami człowieka i niedyskryminujący. W Polsce musiałoby to dotyczyć właśnie rozliczenia się z transformacją i poczuciem utraty. A także czegoś, co przekracza granice państw i kontynentów – lęku przed szybko zmieniającym się światem. Duńczycy np. osłabili swoich populistów, przejmując ich agendę dotyczącą migracji. Nie udają, że migracja nie wzbudza społecznych lęków, tylko mówią o niej i szukają rozwiązań. Szwedzi z kolei wciągnęli populistów w orbitę władzy.
Zamiast stawiać pod pręgierzem, rozliczać i dawać satysfakcję własnemu elektoratowi – wciągać?
Wiadomo, że jeżeli ktoś łamał konstytucję, to się z nim państwa prawa nie odbuduje. Ale nie wszystkich wyborców tych, którzy konstytucję łamali, należy wysyłać na księżyc. Naprawdę, kiedy się porozmawia z ludźmi z tamtego obozu, widać, że wiele różnic jest pozornych.
To tak jak z Tobą i Tomaszem Terlikowskim? Wydaliście właśnie książkę „Polka ateistka kontra Polak katolik”, ale czytając ją, miałem poczucie, że więcej Was łączy, niż dzieli.
W gruncie rzeczy na poziomie wartości to my nie do końca się różnimy. Bardzo dobrze to wychodzi w rozmowie o eutanazji, gdzie na dobrą sprawę oboje mówimy, że bronimy prawa do życia. Poważne różnice pojawiają się, gdy przechodzimy do rozmowy o tym, co prawo do życia znaczy.
PRZECZYTAJ TAKŻE:
RAFAŁ MATYJA: Wojna przynosi złudne nadzieje, ale też uczy, że świata nie buduje się dla coraz większych przyjemności. Wojna przywraca społeczeństwom horyzont, jakim jest katastrofa. Będzie on nam potrzebny w zmaganiu z nadchodzącymi wyzwaniami >>>>
To znowu nie jest tylko polski kłopot: największym problemem globalnego świata jest uzgodnienie wspólnego katalogu wartości. Na poziomie generalnym zgadzamy się ze sobą w bardzo wielu sprawach, ale kiedy schodzimy na poziom decyzji konkretnych ludzi, np. ­dotyczących aborcji czy eutanazji, rodzi się pytanie, co państwo ma z tym zrobić i jakie regulacje prawne przygotować, żeby uniknąć huśtawki „Jeśli my teraz wygramy, to będą nasze przepisy, a jeśli wy, to wasze”. Czy jesteśmy w stanie obmyśleć wspólne zasady? Ale na dobry początek liczy się już sam gest wyciągnięcia ręki do drugiej osoby i powiedzenia: „dobrze, to zastanówmy się nad tymi najważniejszymi sprawami, bo nawet jak cię nie przekonam, to i tak chcę z tobą rozmawiać”.
To nie jest częste. I można za to oberwać od „swoich”.
Na wieść o tej książce mnóstwo razy usłyszałam: „A po co w ogóle rozmawiać z osobą, która jest inna od ciebie”? I jeszcze, że jeżeli ktoś ma taki rodzaj poglądów jak Tomek, to jest osobą „niegodną”, aby z nią w ogóle rozmawiać. Bo jeśli z nim rozmawiasz, to znaczy, że zdradziłeś swoją tożsamość.
Świat zwariował.
Albo się odkleił. Przecież nasze dzieci chodzą do szkoły z kolegami, których rodzice myślą zupełnie inaczej niż my. Jeśli te dzieci mają razem funkcjonować, to może i my powinniśmy czasem otworzyć się na inne poglądy? A poza tym: ten argument „nie zgadzam się z tobą, a zatem nie ma sensu z tobą rozmawiać”, sam jest pozbawiony sensu, bo w końcu dojdziemy do sytuacji, w której będziemy wykluczać się także w łonie własnych obozów, a na końcu obudzimy się w bardzo ciasnych bańkach.
Media społecznościowe z pewnością tu nie pomagają.
Po lekturze komentarzy na temat pomysłu tej książki, w którymś momencie pomyślałam, że naprawdę bliżej mi do Tomka niż do wielu ludzi, wydawałoby się, z „mojej” strony. Dlaczego? Ano dlatego, że my z Tomkiem właściwie nigdy nie chcieliśmy się wzajemnie przekonać. Wystarczył wzajemny szacunek. Sensu rozmowy upatrywaliśmy w czymś, co było pierwotnym źródłem tego, że ludzie w ogóle zaczęli myśleć i filozofować. To znaczy w tym, że różnica istnieje. Przecież gdyby nie było różnic, mogłabym obcować wyłącznie z lustrem, w straszliwej, narcystycznej samotności. W świecie, w którym jestem tylko ja, moje emocje i moje oburzenia.
Dla mnie to znowu brzmi optymistycznie: po lekturze Waszej książki pomyślałem, że ciekawość jest dla człowieka czymś pierwotnym – że póki jestem ciekaw drugiego, jest nadzieja. Ale potem uznałem jednak, że to cierpliwe uzgadnianie czy dowiadywanie się czegoś o drugim tak naprawdę nie leży w niczyim interesie. Tym się nie wygrywa wyborów i tego się nie monetyzuje.
Zgoda, tej książce patronuje Kartezjusz, który uważał, że ciekawość jest pierwszą ludzką emocją. Ale to, o czym mówisz, to w istocie kwestia nawyków. Oglądałam niedawno film dokumentalny, który tłumaczył, dlaczego jesteśmy jako społeczeństwa coraz bardziej otyli. Wyszło na to, że głównie dlatego, że żyjemy w pośpiechu i się stresujemy. Myślę, że z tych samych powodów coraz bardziej się zamykamy we własnych poglądach. Nie jesteśmy w stanie przyjąć różnicy, bo ona się nam myli ze stresorem. Wolimy eliminować niedogodności, poszukując łatwych utwierdzeń.
Uderzyła mnie w ostatniej książce Tomasza Stawiszyńskiego obserwacja, że w mediach społecznościowych mamy te wszystkie znaczki organizujące nasze emocje: kciuki, serduszka, wkurzone buźki, ale nie mamy znaczka „muszę się zastanowić”.
Nasza cywilizacja stała się cywilizacją dopaminy: ludzkie mózgi, to wiedzą neuro­biolodzy, nie poszukują skomplikowanych wrażeń, tylko przyjemnych. Wydeptujemy ścieżki, które są przyjemne, a nie takie, które są mądre. A zatem wolimy coś, co szybciej daje przyjemność, zwłaszcza że żyjemy w dużym stresie. To przynosi jakiś rodzaj ulgi.
Żyjemy w światopoglądowym fast foodzie?
To nas odsyła do początku rozmowy, kiedy powiedziałam, że jeśli się cofniemy o kilka kroków, odkryjemy, jak bardzo jesteśmy do siebie podobni. Problem w tym, że wielu z nas jest zbyt zestresowanych, żyje za szybko, odczuwa za duży lęk, żeby wykonać te kilka kroków.
Jest na to jakaś recepta?
Kontynuując dotychczasową metaforę: nawyki żywieniowe zmieniamy tylko po jednym i stopniowo, więc z każdym nawykiem musi być podobnie. Po jednym i stopniowo. Tak mówi zresztą psychologia o radzeniu sobie ze wszystkimi wyzwaniami, jakie mamy z samymi sobą, z naszymi tożsamościami, zaburzeniami, traumami. Zmiana może odbywać się tylko małymi krokami. ©℗
KAROLINA WIGURA jest socjolożką, historyczką idei i publicystką „Kultury Liberalnej”. Za książkę „Wina narodów” otrzymała Nagrodę im. ks. Józefa Tischnera, opublikowała także „Wynalazek nowoczesnego serca. Filozoficzne źródła współczesnego myślenia o emocjach”. Ostatnio ukazały się jej rozmowy z Tomaszem Terlikowskim „Polka ateistka kontra Polak katolik”.","KAROLINA WIGURA, MICHAŁ OKOŃSKI",12.12.2022,https://www.tygodnikpowszechny.pl/nie-oddawajmy-pola-populistom-181746
7,"JEDNE PARAFIE ZARZĄDZAJĄ HOTELAMI, W INNYCH KSIĄDZ NIE MA NA WĘGIEL","Gdy mowa o pieniądzach, jedna owczarnia nie istnieje. Prawda rozciąga się między bogactwem największych diecezji a wstydliwie skrywaną kondycją najbiedniejszych parafii.","Jakim majątkiem dysponuje w Polsce Kościół katolicki? W przestrzeni publicznej to pytanie pada od 1989 r. – i od ponad trzech dekad hierarchowie reagują na nie milczeniem, oburzeniem lub zdawkowymi komentarzami. A bez ich udziału każda próba rzetelnego zinwentaryzowania kościelnych aktywów i pasywów jest skazana na porażkę.
Co oczywiście nie znaczy, że nikt nie próbuje. Stowarzyszenie Neutrum, zrzeszające zwolenników świeckiego państwa, na podstawie dostępnych publicznie informacji szacuje np., że Kościół w Polsce jest posiadaczem 24 tys. obiektów wpisanych do rejestru zabytków, 17,5 tys. kościołów i kaplic, ok. 200 tys. ha gruntów, 300 gazet i czasopism, niemal 50 rozgłośni radiowych oraz Telewizji Trwam. Sami autorzy, niekryjący krytycznego stosunku do obecności Kościoła w życiu publicznym, zastrzegają jednak, że uważają te obliczenia za niekompletne, bo nie uwzględniają choćby tego, na ile efektywnie zarządza się tym majątkiem.
ILE ZARABIA KSIĄDZ?
KS. LESZEK SLIPEK, proboszcz: Nieprzejrzystość finansowa Kościoła rodzi wiele pytań i czasami niechęć do Kościoła. Ludziom na przykład myli się taca z pensją księdza >>>>
Dopóki więc biskupi sami nie zechcą zdjąć klauzuli tajności z finansów instytucji, której przewodzą, dopóty kolejne raporty na temat trzeba traktować w najlepszym razie jako przyczynek do dyskusji. Chociaż po rozmowach, jakie przeprowadziliśmy na potrzeby tego raportu, bardziej zasadne wydaje się pytanie: czy Kościół w Polsce sam wie, jakim majątkiem dysponuje?
Dzielić i rządzić
Pod koniec września ubiegłego roku małopolscy proboszczowie otrzymali dekret metropolity krakowskiego Marka Jędraszewskiego „w sprawie nałożenia podatku w celu pokrycia potrzeb diecezjalnych”. Z dniem 1 października, a więc w trybie natychmiastowym, arcybiskup zobowiązał podległe mu parafie do wpłaty 10 proc. przychodów z prowadzonej przez nie działalności gospodarczej. Daniną objęto też przychody „od podmiotów, które uzyskały prawo używania i/lub pobierania pożytków z nieruchomości” będącej własnością lub przedmiotem wieczystego użytkowania archidiecezji krakowskiej. Płatne do dwudziestego każdego miesiąca. Przelewem lub gotówką w kasie kurii.
Dekret przewiduje tylko trzy wyjątki od tej reguły. Zwolnione z podatku są przychody z najmu nieruchomości na cele mieszkaniowe osób duchownych oraz dzierżawa ziemi prowadzona „w zamian za refundację podatku rolnego”. W przypadku sprzedaży parafialnych nieruchomości podtrzymuje się z kolei decyzję kurii z maja 2005 r., która obciążyła takie transakcje aż 30-procentowym podatkiem.
Spisany prawniczym językiem dekret nie zostawia miejsca na interpretację, a tym bardziej na kreatywną księgowość. Kuria oczekuje 10 proc. od przychodów, a nie – jak w przypadku podatków państwowych – od dochodu pomniejszonego o koszty uzyskania, którymi można przecież manipulować. Cel również zdaje się nie budzić wątpliwości. Chodzi o „­m.in. wspieranie wspólnot parafialnych w trudnej sytuacji finansowej”.
A jednak część duchownych przyjęła tę decyzję z oburzeniem. „Dziesięcina wraca” – pisał ks. Tadeusz Isakowicz-Zaleski. Jego zdaniem nowy podatek narzucono klerowi bez szerszych konsultacji. Inni księża zwracali uwagę na dopisek, że danina ma „między innymi” wspierać najbiedniejsze parafie – może zatem de facto służyć dowolnym celom.
– Jej wysokość ustalono po dyskusji z Radą Kapłańską, Radą Ekonomiczną i Radą Duszpasterską, stanowi też nawiązanie do znanej z Pisma Świętego dziesięciny. Uznaliśmy, że to sprawiedliwe rozwiązanie, wprowadzone dekretem na stałe – ucina rzecznik kurii ks. Łukasz Michalczewski. A przy okazji zaznacza, że idea funduszu solidarnościowego w diecezji narodziła się jeszcze w 2019 r., wcielenie jej w życie opóźniła jednak pandemia.
– Tak, też zwróciłem uwagę na to „między innymi”. Moim zdaniem to czepianie się słów – macha ręką jeden z małopolskich proboszczów. – Najgłośniej protestują ci, którzy mają się czym dzielić. Mnie podatek wyniesie ok. 160 zł miesięcznie, ale wiem, że w centrum Krakowa są parafie, które z samego najmu nieruchomości mają po kilkadziesiąt tysięcy miesięcznie. Inna sprawa, że kuria też biedna nie jest – śmieje się proboszcz. – I że arcybiskup zyskał jeszcze jedno narzędzie do egzekwowania posłuszeństwa i rozgrywania kapłanów. A przy okazji sprawdzi, jakim majątkiem naprawdę dysponują parafie.
Bilans dekretu, zdaniem duchownego, może się jednak okazać dodatni, bo po raz pierwszy ustami ważnego hierarchy polski Kościół przyznaje, że ma problem z nierównościami dochodowymi.
– Nie wiem jak na Franciszkańskiej, ale ja na plebanii z rana chodzę w czapce. Żeby porządnie ogrzać kościół i mieszkanie, potrzebuję rocznie 18 ton węgla, a stać mnie na zakup może 12. Od jesieni w świątyni grzejemy tylko tyle, żeby wilgoć nie wlazła w ściany. A przecież nie poproszę biskupa o pieniądze ani nie pojadę do sąsiedniej parafii po pożyczkę.
PRZECZYTAJ TAKŻE:
Tam, gdzie świeccy biorą odpowiedzialność za wspólnotę, Kościół staje się miejscem, w którym doświadczyć można zdrowych, wspierających relacji i rozwijać otrzymane od Boga talenty >>>>
Dlaczego nie? Zaskoczony tym pytaniem duchowny długo szuka w myślach odpowiedzi.
– Wie pan – odzywa się w końcu – w Kościele mówi się, że nie ma ubogich parafii. Są tylko nieudolni proboszczowie.
Ksiądz się wyżywi
Archidiecezja krakowska należy w polskim Kościele do najsilniejszych. W niedzielnej mszy systematycznie uczestniczy tu 38,5 proc. parafian, wyższą frekwencją cieszą się tylko diecezje tarnowska, rzeszowska i przemyska. Wierni nie żałują pieniędzy na tacę, kwitnie ruch pielgrzymkowy. W majątkowej koronie jest też wiele pereł, wśród nich parafia bazyliki mariackiej, posiadająca kilka kamienic w ścisłym centrum Krakowa oraz nieruchomości w innych częściach miasta, zarządzająca także położonym tuż przy Rynku hotelem Wit Stwosz. Parafia kupiła nawet od PKP były ośrodek kolonijny w Zembrzycach, który przerobiła na pensjonat rekolekcyjny. A w 2007 r., na mocy decyzji słynnej Komisji Majątkowej, ministerstwo finansów wypłaciło jej 18 mln zł odszkodowania za utracone mienie.
To przykład znany i często przywoływany przez krytyków Kościoła, ale podobnych „Kuwejtów” – jak z przekąsem mówią księża o najbogatszych parafiach – nie brak też w diecezji poznańskiej, katowickiej, warszawskiej i gdańskiej.
Jest to jednak zaledwie fragment opowieści o kondycji finansowej polskiego Kościoła. Na drugim biegunie tradycyjnie pozostaje Zachodniopomorskie z dużą liczbą małych parafii i poniemieckimi kościołami, których remonty pochłaniają krocie. Koniec z końcem z trudem wiąże też wielu duchownych pracujących w Lubuskiem, Łódzkiem czy na Kujawach. Małym wiejskim miejscowościom z szybko starzejącą się populacją coraz trudniej utrzymać tu kościelne struktury.

Zestawienie parafii bogatej i biednej / LECH MAZURCZYK
– Kolega z seminarium pytał mnie ostatnio, dokąd jadę na wakacje – uśmiecha się ksiądz Paweł, proboszcz wiejskiej parafii w centralnej Polsce. – Odpowiedziałem, że się nad tym nie zastanawiałem, i nawet nie skłamałem. Wiem, że nigdzie nie pojadę. Nie będzie za co.
Kiedy ks. Paweł obejmował probostwo, parafia liczyła niemal 3 tysiące wiernych. 17 lat później mieszka w niej 2,2 tys. osób. Do kościoła chodzi może co trzecia.
– Stanu naszych finansów nie zdradzę, bo nie wypada. Nawet anonimowo – zastrzega duchowny. – Chcę za to powiedzieć, że tolerowanie przez przełożonych postępującej materialnej degradacji duchowieństwa na terenach wiejskich uważam za skandal. Skoro reprezentuję Kościół, powinienem mieć też odpowiedni fundusz reprezentacyjny, żeby raz na jakiś czas zabrać dzieciaki na pielgrzymkę albo przynajmniej do kina w mieście. Biskupi tymczasem uważają, że parafia ma się sama wyżywić. A że w jednej na kapłana przypada dziś po kilka tysięcy złotych czystego zysku, w innej zaś po opłaceniu kosztów zostaje tysiąc złotych na jedzenie? W logice biskupów to już problem konkretnej parafii, nie całego Kościoła.
– Mam wątpliwości, czy w kontekście finansów można w ogóle mówić o czymś takim jak Kościół w Polsce – komentuje Piotr Szeląg, były ksiądz archidiecezji gdańskiej. – Mamy do czynienia raczej ze zbiorem diecezji, z których każda stanowi udzielne księstwo, z odrębną kasą i rządzące się innymi prawami. W jednej księża mogą z polecenia ordynariusza dopłacać do kosztów wyżywienia i zamieszkania, a w innej będą to mieć za darmo. Jeden biskup może poważnie traktować soborowe dokumenty o udziale świeckich w prowadzeniu finansów parafii, a drugi za to samo może ukarać proboszcza przenosinami na gorszą placówkę. W jednej diecezji duchowni mogą liczyć na materialną pomoc kurii w nagłych wypadkach. W innej sama taka prośba zostanie uznana za dowód niezaradności. I wreszcie, jedna diecezja może cierpieć na nadmiar kapitału, podczas gdy jej sąsiadka może balansować na granicy wypłacalności. Oczywiście, są watykańskie wytyczne i dokumenty Episkopatu, które brzmią często trzeźwo i zawierają cenne wskazówki. Ale jeśli biskup nie ma ochoty się ich trzymać, nikt go do tego nie zmusi.
Wybory kopertowe
Tym, co łączy polski Kościół na każdym szczeblu, jest praktyka obrotu gotówkowego. Wierni zasilają gotówką parafię, która potem w gotówce rozlicza się z kontrahentami i świeckimi pracownikami, za gotówkę zaopatruje się w niezbędne produkty i również najczęściej w gotówce przekazuje pieniądze na szczebel diecezji. Kościelny obyczaj nakazuje, aby po każdej wizycie biskupa w parafii, np. z okazji bierzmowania, wręczyć dostojnemu gościowi kopertę z pieniędzmi. W niektórych diecezjach o ruchach kadrowych między parafiami decydują właśnie takie „wybory kopertowe”. Szanse awansu na proboszcza dużej, zamożnej parafii mają tylko duchowni, którzy na innych placówkach dowiedli zdolności organizacyjnych, przedstawiając dowody w postaci grubych kopert (zdolności duszpasterskie mają drugorzędne znaczenie). A sam obrót gotówkowy, zwykle bez księgowania, sprzyja innym patologiom.
– W jednej z parafii mieliśmy księdza o imieniu Edward. Facet po pięćdziesiątce, do którego dotarło, że prawdopodobnie już nie doczeka się nominacji na proboszcza – wspomina jeden z naszych rozmówców pragnący zachować anonimowość. – Nazywaliśmy go „Edwardem Nożycorękim”, bo kradł ofiary z tacy. Robił to zresztą z perwersyjną ostentacją. Kiedy mszę odprawiał proboszcz, Edward starał się tak prowadzić zbiórkę, żeby w trakcie podniesienia znaleźć się przed ołtarzem. Klękał wówczas na pierwszym stopniu twarzą do celebransa i, odwrócony plecami do wiernych, przekładał z tacy do rękawa banknoty o najwyższym nominale. Wierni nic nie widzieli, proboszcza za to szlag trafiał, ale przecież odprawiał mszę i nie mógł nic zrobić. A kiedy potem kazał zwrócić pieniądze, Edward spokojnie odpowiadał, że skoro proboszcz na co dzień okrada jego, to on będzie okradać proboszcza – śmieje się były duchowny.

Zbiórka na tacę / MONKPRESS / EAST NEWS
Finansami każdej parafii włada właśnie proboszcz. Przy kluczowych decyzjach, takich jak sprzedaż kościelnej ziemi czy nieruchomości, musi oczywiście uzyskać akcept kurii (niekiedy nawet Watykanu), ale na co dzień ostatnie zdanie należy właśnie do niego. Kto i za ile wydzierżawi parafialne grunty orne? Czy na murze zawiśnie baner reklamowy? Która firma dostanie kontrakt na naprawę dachu? Wszystko to leży w gestii proboszcza. Teoretycznie powinna go w tym wspierać i nadzorować rada ekonomiczna, ale w wielu parafiach takie ciała istnieją wyłącznie na papierze albo ograniczają aktywność do przyjmowania przez aklamację decyzji duchownego.
To do proboszcza należy również dystrybucja ofiar za intencje mszalne ­zamawiane przez wiernych. W większości parafii nadal obowiązuje zasada, że trafiają one do kieszeni odprawiającego kapłana. To relikt kościelnej tradycji, zgodnie z którą „co łaska” za intencję, ale też ślub czy chrzest, miała pokryć kapłanowi koszty dziennego utrzymania. Księgi parafialne prowadzi jednak proboszcz i jeśli za mszę zainkasuje np. 100 zł, ale do księgi wpisze 30 zł, ksiądz, któremu z grafika wypadnie jej odprawianie, dostanie tylko 30 zł.
Podobnie rzecz ma się z większymi ofiarami. Proboszcz powinien w całości wciągnąć każdą do rejestru kościelnych przychodów, a wówczas pieniądze staną się własnością parafii. Równie dobrze może jednak dojść do wniosku, że ofiara stanowiła rodzaj darowizny dla niego. Albo odnotować w księgach przyjęcie mniejszej kwoty.
– To działa oczywiście w drugą stronę, bo księża prędzej czy później zaczynają się orientować, że w parafii istnieje finansowy drugi obieg, i rewanżują się przełożonemu – zaznacza były ksiądz. – Jeden z moich proboszczów ustawicznie narzekał na malejącą hojność parafian i nią tłumaczył też, dlaczego oddaje nam coraz mniej z intencji. A potem dowiedzieliśmy się, że w rodzinnej wsi zbudował sobie dom z identycznej cegły, jaką kupiono na rozbudowę naszego kościoła. Zaczęliśmy więc oddawać mu tylko część ofiar z kopert zbieranych po kolędzie. Wściekał się, ale odpowiadaliśmy, że faktycznie hojność parafian maleje.
Katecheza albo śmierć
Według stanu na 2021 r. w Polsce pracowało niemal 24 tys. księży diecezjalnych i ponad 8 tys. zakonnych. W klasztorach mieszkało także 16,3 tys. zakonnic i 2 tys. braci zakonnych bez święceń kapłańskich. To mięśnie Kościoła, które mają mu służyć do realizacji zadań duszpasterskich. Jakim budżetem dysponują? Dokładnych danych brak.
Z opowieści księży wyłania się jednak obraz parafii, której finanse coraz częściej udaje się zbilansować jedynie dzięki pieniądzom publicznym. Najczęściej – etatowi w instytucji państwowej czy samorządowej, jak szkoła, przedszkole albo szpital.
Spośród 40,2 tys. katechetów oraz 3827 nauczycieli etyki zatrudnionych w 2021 r. we wszystkich publicznych placówkach edukacyjnych, ponad 30 proc. stanowili księża diecezjalni. Kolejnych 6 proc. to siostry zakonne, a 3 proc. – zakonnicy. Stowarzyszenie Świecka Szkoła, które w 2021 r. zapytało 2,5 tys. polskich gmin o wydatki na katechezę, na podstawie odpowiedzi 80 proc. samorządów szacowało koszty religii w szkołach na 1,1 mld zł rocznie. Oznaczałoby to, że sama katecheza przynosi duchownym ok. 400 mln zł rocznie, oczywiście licząc z należnymi państwu podatkami i składkami. Kolejne pół tysiąca duchownych pełni obowiązki etatowych kapelanów w wojsku, policji, Straży Granicznej, a nawet w Krajowej Administracji Skarbowej. Koszt – ok. 54 mln zł rocznie. Liczni kapelani obsługują szpitale i domy pomocy społecznej.
PRZECZYTAJ TAKŻE:
„ZOSTAJĘ W KOŚCIELE”. KIM SĄ MŁODZI KATOLICY. Uwaga mediów koncentruje się na kryzysie Kościoła i przyspieszającej sekularyzacji. Ale wielu młodych ludzi nadal odnajduje w katolicyzmie swój duchowy dom >>>>
Uwaga mediów koncentruje się na kryzysie Kościoła i przyspieszającej sekularyzacji. Ale wielu młodych ludzi nadal odnajduje w katolicyzmie swój duchowy dom.
– Jest oczywiście jeszcze Fundusz Kościelny, z którego państwo pokrywa nam składki emerytalne i dofinansowuje remonty zabytkowych świątyń, ale to pieniądze, których nie mogę uwzględnić w budżecie parafii, bo ich nie widzę – tłumaczy ks. Przemysław, proboszcz z Mazur. – Na co dzień funkcjonujemy dzięki hojności parafian. Taca i ofiary za nabożeństwa nadal z lekkim naddatkiem pokrywają bieżące rachunki, ale gdybym nie pracował w szkole jako katecheta, żyłoby mi się bardzo skromnie. Nie mamy budynków, które ktoś by chciał wynająć.
Ks. Przemysław nie mówi, ile wynosi jego szkolna wypłata, a ile przeznacza na bieżące utrzymanie. – Nie zarabiam w każdym razie więcej od innych nauczycieli – zastrzega.
W anonimowych rozmowach księża przyznają, że bez pieniędzy z katechezy budżety niemal wszystkich diecezji czekałoby bolesne urealnienie.
– Finanse Kościoła to taka odwrócona klepsydra, pieniądze płyną w niej z dołu w górę, rzadziej w drugą stronę – tłumaczy wikariusz jednej z podlubelskich parafii. – Biskupi niechętnie tną swoje wydatki, uważają, może i słusznie, że reprezentują majestat Kościoła, dlatego oczekują od parafii stałego wkładu w utrzymanie kurii. Wszyscy niby zdają sobie sprawę, że kościoły pustoszeją, ale nie zawsze ma to przełożenie na skalę finansowych oczekiwań biskupa. Tam, gdzie istnieją możliwości, proboszczowie rekompensują sobie utratę wpływów z tacy i ofiar działalnością gospodarczą, ale nie każdy ma ziemię czy budynek do wynajęcia. W wielu parafiach pieniądze z religii to dziś fundament budżetu.
Kościół na abonament
Rozwiązaniem problemu byłaby oczywiście reforma finansowania Kościoła w Polsce, która wyjęłaby jego majątek z szarej strefy i przy okazji wyrównała dochodowe rozpiętości wśród księży. Kłopot w tym, że byłoby to równanie w dół. We Włoszech, gdzie na mocy konkordatu z 1984 r. funkcjonuje system odpisu w wysokości 0,8 proc. podatku na rzecz Kościoła katolickiego lub innego związku wyznaniowego, duchowieństwo pobiera pensje w widełkach ustalonych dla całego kraju. Każdemu przysługuje 80 punktów na start, a za każde 5 lat stażu kapłańskiego dolicza się po 2 punkty. Dodatkowe punkty przysługują za pełnienie urzędu. Biskup dostaje 40 punktów, wikariusz generalny 25, wikariusz biskupi – 18, a proboszcz parafii liczącej ponad 4 tys. mieszkańców – 10. Dodatkowo każdy biskup może przyznać swoim kapłanom do 25 punktów, w zależności od oceny ich pracy. Punktację zamienia się następnie na zarobki według przelicznika ustalonego przez episkopat. W efekcie większość księży we Włoszech zarabia dziś w przedziale 1,4-1,6 tys. euro miesięcznie – co sprawia, że duchowni nie uchodzą za majętną grupę społeczną. Podobne rozwiązania można podpatrzeć w innych krajach, choćby za Odrą.
Nieprzypadkowo postulaty finansowania Kościoła wyłącznie ze składek wierzących padają głównie z ust polityków lewicy, którzy w swoim elektoracie mają najwyższy udział niepraktykujących i ateistów. Ale takie pomysły mogą się nie spodobać również tym, których do udziału w praktykach religijnych popycha przyzwyczajenie i presja środowiskowa. Kościół w wersji „pre-paid”, za który płaci się tylko wtedy, kiedy trzeba skorzystać z jego usług, wydaje się wygodniejszy od całorocznej wersji „abonamentowej”, doliczanej chociażby do zeznania podatkowego. Niechęć duchownych do wtajemniczania wiernych w stan finansów pewnej części polskich katolików jest więc po prostu na rękę, bo zwalnia ich z odpowiedzialności za sytuację materialną lokalnego Kościoła.
A dane Instytutu Statystyki Kościoła Katolickiego potwierdzają, że praktyki religijne w Polsce skręcają w kierunku doraźnej relacji konsumpcyjnej. Pomiędzy rokiem 2000 a 2021 odsetek parafian uczestniczących w niedzielnej mszy spadł z 47,5 do 28,3 proc. Nie brak miejscowości, w których do kościoła zagląda już mniej niż 10 proc. mieszkańców wpisanych do ksiąg parafialnych.
W tym samym czasie jednak na terenie kraju przybyło aż 519 parafii. Hierarchowie próbowali w ten sposób dogonić widoczny w dużych miastach trend suburbanizacyjny, czyli ruch ludności z centrów na peryferia. Zapewne stała też za tym błędna kalkulacja, że polski katolicyzm będzie nadal – jak za PRL-u – zapełniał szczelnie dowolną liczbę świątyń. W efekcie biskupi liczą się z tym, że w perspektywie kilku lat będą musieli zrobić krok w tył i zacząć łączyć parafie.
– Jakiś czas temu byłem w Irlandii na czymś w rodzaju szkolenia – opowiada kanclerz jednej z kurii. – Rozmawialiśmy z tamtejszymi księżmi o ich doświadczeniach z łączenia parafii po załamaniu, jakiego irlandzki Kościół doświadczył na przełomie stuleci. Taka operacja nie sprowadza się przecież do wytyczenia nowego podziału administracyjnego i decyzji kadrowych. W grę wchodzą ważniejsze kwestie, jak planowanie nabożeństw albo oszacowanie, czy po połączeniu parafia potrzebować będzie dwóch cmentarzy.
Seminaria dla zuchwałych
Trend, jak zauważa kanclerz, jest nieubłagany. Przy uczestnictwie w praktykach religijnych na średnim krajowym poziomie 28 proc., utrzymanie kościoła (nie mówiąc już o finansowaniu budowy nowego) zaczyna być problematyczne nawet w dużych miejskich parafiach.
""Darmo otrzymaliście, darmo dawajcie"", ale ""godzien jest robotnik zapłaty swojej"". Stawek na ofiary za posługę kościelną właściwie nie ma. Ale właściwie są. PRZECZYTAJ NASZ RAPORT O OFIARACH KOŚCIELNYCH Z 2008 R.
– Znajomy ekonom diecezjalny tłumaczył mi niedawno, dlaczego na jednym z osiedli w dużym mieście budowa świątyni utknęła. Parafia liczy ok. 6 tysięcy dusz, ale na msze chodzi najwyżej jedna piąta. Przełomowa była pandemia. Nawet bardzo religijni ludzie dostrzegli wtedy, że można nie pójść w niedzielę do kościoła i sumienie jakoś nie piecze – uśmiecha się kanclerz. – No i proszę sobie teraz policzyć. Z 6 tysięcy dusz robi się nagle 1200 osób, czyli statystycznie 400 rodzin. Jeśli na mszę pójdą razem, prawdopodobnie wrzucą na tacę 10 zł od rodziny, a nie trzy razy po pięć złotych. Zdesperowany proboszcz rozważał zaciągnięcie kredytu na dokończenie budowy, ale biskup się nie zgodził, bo bank wszedłby mu z hipoteką na diecezjalne grunty.
Problemem będą nie tylko pustoszejące kościoły i malejące wpływy z ofiar oraz opłat za sakramenty. Polskiemu Kościołowi zaczyna zaglądać w oczy problem braków kadrowych. Tylko pomiędzy rokiem 2016 a 2021 liczba księży diecezjalnych zmalała o ponad 15 proc. – czyli niemal 4 tysiące! Średnia wieku duchownych to ok. 52 lata, ale rośnie wskutek załamania dynamiki powołań. W 2000 r. w diecezjalnych i zakonnych seminariach uczyło się ponad 6,7 tys. kleryków. W 2021 r. – zaledwie 1972.
– Cóż, starzy odchodzą do Pana Boga albo na emeryturę, młodych coraz mniej – kwituje ksiądz kanclerz. – Pewnym pocieszeniem jest rosnąca jakość kandydatów do kapłaństwa. Czasy, kiedy szło się na księdza, żeby po święceniach mieć zapewnioną wygodną i przewidywalną przyszłość, po prostu się skończyły. ©℗",MAREK RABIJ,23.01.2023,https://www.tygodnikpowszechny.pl/jedne-parafie-zarzadzaja-hotelami-w-innych-ksiadz-nie-ma-na-wegiel-182135
8,KONIEC ŻYCIA W ILUZJI,"Kard. Matteo Zuppi, metropolita Bolonii: Pandemia jest złem powszechnym, naszą odpowiedzią powinno być braterstwo powszechne. Przychodzi nam to z wielkim trudem.","ZUZANNA FLISOWSKA: Samotny papież na placu św. Piotra w deszczu błogosławi miastu i światu – ten obraz modlitwy w intencji ustania pandemii działał na wyobraźnię. Franciszek powiedział wtedy, że płonna była nadzieja na to, iż będziemy żyć zdrowo w chorym świecie. Doszliśmy do ściany przez logikę rywalizacji, zysku, panowania nad ludźmi i środowiskiem. Jak wyjść z tego potrzasku?
KARD. MATTEO ZUPPI: Przede wszystkim uznając pandemię. To nie jest oczywiste i nie było łatwe. Ponieważ należy nazwać rzeczy po imieniu. We Włoszech wielu na początku mówiło: „To tylko mocniejsza grypa, tylko pojedyncze przypadki, niegroźna, bo atakuje tylko starszych”. Wobec tego, że za kilka miesięcy dołączam oficjalnie do kategorii starszych, ponieważ kończę 65 lat, byłbym zainteresowany, żeby i oni byli brani pod uwagę.
Trudność z uznaniem pandemii była wszędzie. Zawiniona czy nie i kto ponosi za nią odpowiedzialność – historia nam to wyjaśni. Z wielkim wysiłkiem przyznawano, że mamy do czynienia z pandemią, i nie wszędzie w ogóle do tego doszło. Z jednej strony popadamy w ryzyko maksymalistycznego odbioru tej sytuacji, z drugiej mamy odbiór minimalistyczny, który też jest oczywiście niebezpieczny.
Stwierdzenie papieża Franciszka wcale nie jest oczywiste: dlaczego myślimy, że będziemy żyć zdrowo w chorym świecie? Nie jest to zbyt logiczne. Żyliśmy iluzją, którą wirus obnażył: nam się to nie przytrafi, to problem innych. A jednak dosięga wszystkich – od premierów po staruszków w domach opieki. To powinno nam uświadomić, że płyniemy wszyscy tą samą łodzią. Strach każe nam budować mury, a wirus pokazuje, że na nic się one nie zdają. Musimy włożyć wysiłek w próbę uleczenia świata, który jest chory, uświadomić sobie, że nawet jeśli problem nas nie dotyczy bezpośrednio, w interesie każdego jest uzdrowienie tego świata. Jest obawa, że nie zrozumiemy tego stwierdzenia papieża Franciszka, że będziemy dalej konstruować iluzoryczne mury albo że wrócimy do poprzedniego życia bez tej świadomości. Musimy zatem mieć w pamięci całe to cierpienie, wszystkie osoby, które umarły, musimy nazywać rzeczy po imieniu. Konfrontując się z rzeczywistością, musimy dokonać wyboru, czy otworzyć oczy, czy nie, zacząć działać czy nie.
Skoro mamy nie wracać do świata z nierównościami ekonomicznymi, z egoizmem, z konfliktami, to jak szukać nowej drogi?
Pamiętając, że rozwiązanie znajdziemy tylko razem, że każdy z nas jest odpowiedzialny za innych, w dobrym i złym sensie. Również dzisiaj, nie tylko w najgorszej fazie infekcji, mogę być zarówno zarażającym, jak i zarażanym. Jestem więc odpowiedzialny za innych. I oczywiście muszę pamiętać, że mam zwalczać wirusa, nie innych ludzi. W imię wspólnej odpowiedzialności muszę dbać o nierozprzestrzenianie się wirusa. Dlatego uważam, że pierwszym krokiem jest osobista przemiana. Następnie, jeśli wszyscy jesteśmy na tej samej łodzi, trzeba naprawić tę łódź i sprawić, żeby działała dla wszystkich.
Powinniśmy sobie przypomnieć o naszym braterstwie?
To też nie jest wcale oczywiste. Pandemia jest złem powszechnym, naszą odpowiedzią powinno być braterstwo powszechne. I nie ma wątpliwości, że to przychodzi nam z wielkim trudem. Bo często boimy się, że braterstwo zniweluje naszą tożsamość, albo wydaje nam się ono zbyt przytłaczające. A tymczasem nie sposób w świecie, który stał się taki mały, wierzyć, że wciąż możemy żyć podzieleni albo uratować się w pojedynkę. Więc ja pierwszy muszę zacząć się zmieniać i muszę wziąć na siebie odpowiedzialność za innych – tak jak było podczas pandemii.
Po epidemii wielu z naszych bliźnich dotknie poważny kryzys ekonomiczny. Czekają nas systemowe, polityczne pytania. Co chrześcijaństwo może wnieść w budowę nowej ekonomii?
Ktoś pomyśli, że chrześcijaństwo nie ma z tym nic wspólnego, zapominając o Liście św. Jakuba, w którym m.in. czytamy: „Jeśli na przykład brat lub siostra nie mają odzienia lub brak im codziennego chleba, a ktoś z was powie im: »Idźcie w pokoju, ogrzejcie się i najedzcie do syta!« – a nie dacie im tego, czego koniecznie potrzebują dla ciała – to na co się to przyda?”. Na nic ci taka wiara, jeśli nie idą za nią czyny. Związek między wiarą a uczynkami jest nierozerwalny. Chrześcijanin nie żyje poza światem; żyje poza logiką tego świata, to prawda, ale wewnątrz świata. Czyli w tym przypadku musi skonfrontować się z ekonomią, będąc wolnym od rynkowej logiki zysku. Wobec tego, że pandemia pogłębia nierówności, potrzebujemy zacząć odbudowę od fundamentu etycznego.
Czytaj także: Przestrzegajmy zasad i módlmy się - rozmowa z biskupem Francesco Beschim z Bergamo
Rynek wywrócił etykę do góry nogami. Zredukował ją do czegoś nieużytecznego. A nawet przekonał nas, jakoby etyka przeszkadzała rynkowi w zapewnieniu dobrobytu, który miał przynieść. To jakby powiedzieć: „z tą całą etyką nie pozwalacie nam robić interesów, które zapewnią dobrobyt wszystkim”. A to nieprawda! Rynek wielokrotnie zawiódł te oczekiwania i wciąż je zawodzi, bo wcale nie jest nam dobrze, kiedy mamy wiele. Ekonomia musi zagwarantować człowiekowi to, co jest mu potrzebne. Kościołowi zależy na tym, by człowiek znalazł to, co jest mu konieczne do życia, i żeby to znaleźli wszyscy. Dlatego potrzebujemy etyki i potrzebujemy odbudować ekonomię, w której człowiek stoi w centrum i nie jest wykorzystywany do budowania dobrobytu jedynie wybranych.
Firma FAAC, która przez zapis testamentowy stała się własnością diecezji bolońskiej, zasłynęła tym, że osiągając dobre wyniki biznesowe, przeznacza zyski na rzecz pracowników i dobroczynności. Czy to przykład przełożenia etyki na konkretne warunki?
Bez wątpienia. I mówię to, będąc świadomym, że robimy wciąż za mało, to znaczy, że wszyscy musimy się jeszcze uczyć używania narzędzi ekonomicznych. To, że zyski przedsiębiorstwa nie służą jednej osobie, żeby mogła sobie kupić jacht czy spełnić inne fantazje, ale zostają użyte dla dobra innych, jest właściwym sensem bogactwa. Jeśli bogactwo staje się zabawką dla jednostki, a nie talentem używanym dla innych, to i jednostka ma się źle, i inni na tym tracą. Bo bogactwo niszczy jednostkę i jeśli zatrzymuję je dla siebie, znaczy, że zabieram je temu, kto potrzebuje.
Licząc się z realiami rynku, FAAC przyjmuje jako regułę, że zyski służą do tworzenia następnych miejsc pracy. Zyski służą też tworzeniu godnych warunków pracy, żeby to praca była dla człowieka, a nie człowiek dla niej. Myślę, że to dobra wskazówka dla ekonomii.
Istnieją w Kościele środowiska, które są szkołą tej logiki, by nigdy nie traktować drugiego człowieka jako środka do osiągnięcia czegoś, ale doceniać go po prostu za jego istnienie. Na przykład wspólnota Sant’Egidio. Wiem, że jest ona dla Księdza Kardynała bardzo ważna.
Wychowałem się w niej. Poznałem ją, gdy miałem 15 lat. Zostałem kapłanem w tej wspólnocie, jednocześnie jako syn Kościoła rzymskiego, podobnie jak sama wspólnota jest „córką” Kościoła rzymskiego. Nauczyłem się w niej przede wszystkim tego, że sens Słowa Bożego należy odczytywać w wymiarze osobistym i braterskim. Zawsze jako dwa nierozłączne wymiary: Ewangelia skierowana do mnie, którą dzielę się z braćmi. Ewangelia i ubodzy. Liturgia i służba. Wszystko to są wymiary nie przeciwstawne lub niezależne, ale bardzo mocno powiązane ze sobą. Tak więc Bóg i człowiek, ja i inni – to pary pojęć, które tworzą charyzmat wspólnot Sant’Egidio i które towarzyszyły mi i towarzyszą do dziś.
Sant’Egidio to w dodatku wspólnota założona przez świeckiego – prof. Andreę Riccardiego – w której świeccy odgrywają zasadniczą rolę. Nie jest to jednak normą w Kościele, który, jak często powtarza Franciszek, jest chory na klerykalizm. Czy mamy możliwość wydostania się również z tej pułapki?
Więcej niż możliwość – mamy obowiązek się z niej wydostać. Sobór Watykański II wskazał w posługach Kościoła-ludu Bożego także sens służby księży. Klerykalizm nie służy duchownym, szkodzi im. Podczas gdy Kościół-lud Boży, Kościół-wspólnota przeciwnie – pomaga księdzu być sobą.
Co więcej, uważam, że Kościół klerykalny bez duchownych lub z małą liczbą duchownych jest nie do pomyślenia. Naprawdę ryzykujemy, że staniemy się muzeum. Jan XXIII rozpoczął Sobór Watykański II właśnie po to, by Kościół nie stał się muzeum, ale mógł stać się Wspólnotą, wspólnotą ludzi i pośród ludzi, otwartą, bez lęku, znaną z tego, jak bardzo kochamy siebie nawzajem i jak bardzo kochamy Boga i ubogich.
Klerykalizm dzieli wspólnotę kościelną na dwie rozłączne grupy: kapłanów i świeckich. Często wydaje się, że obie pracują nad utrzymaniem tego podziału. Dlaczego tak duży jest opór przed zburzeniem muru?
Bo to zmienia perspektywę i wymaga wysiłku. Kościół-wspólnota oznacza Kościół, w którym wszyscy jesteśmy zaangażowani. A tymczasem często uważamy, że Kościół musi zagwarantować usługi. Ale tych „usług”, czyli sakramentów, nie można zrozumieć bez chrześcijańskiego życia. Nie możesz myśleć: „Przystąpiłem do sakramentów, jestem w porządku”. Kościół, który udziela tylko sakramentów, nie zmienia życia ludzi. A tymczasem my bardzo potrzebujemy chrześcijan, a nie ludzi, którzy przystępują do sakramentów. To chrześcijanie nadają znaczenie sakramentom.
Mam wrażenie, że pandemia była papierkiem lakmusowym również w kwestii klerykalizmu. W czasie izolacji niemało osób świeckich odczuło, że ich przynależność do wspólnoty była iluzoryczna. Paradoksalnie mnogość mszy transmitowanych w internecie zdawała się sugerować, że świeccy nie są do liturgii koniecznie potrzebni, że msza będzie się odbywała również bez nich. Teologowie pytali: liturgia bez księdza odbyć się nie może, dlaczego odbywa się bez wspólnoty? Czy ten czas ma szansę zmienić coś w naszym rozumieniu wspólnotowości?
Mam taką nadzieję. Prawdą jest, iż również księża zorientowali się, że bez wspólnoty czegoś brakuje w celebracji. Że wspólnota jest niezbędna. Do tego stopnia, że w wielu przypadkach transmisja internetowa właśnie z tego wynikała – z próby bycia blisko wspólnoty, która niestety została zmuszona do podziału.
Czytaj także: Nie jestem kamikaze - rozmowa z kard. Konradem Krajewskim
Teraz stoimy przed wielkim pytaniem: jak odbudować wspólnotę, jak ponownie ją zjednoczyć, uwolnić się od zbyt dużego indywidualizmu? Bo to prawda, że wirus rujnuje także życie społeczne. Jest ryzyko, że wspólnota stanie się zbiorem ludzi, w którym wszyscy pozostaną odizolowani. A przecież przykazanie każe nam kochać się wzajemnie, a nie uczęszczać do tego samego kościoła. Jesteśmy nazywani braćmi i siostrami, być może musimy nauczyć się rzeczywiście to okazywać.
Jednak klerykalizm to nie tylko kwestia mentalności. To jest również konkretna struktura i przepisy, które całą władzę oddają w ręce ­biskupów, uzależniając od ich dobrej woli transparentność decyzji. Czy są jakieś konkretne perspektywy na to, by tą władzą podzielono się ze świeckimi?
W Kościele największy jest ten, kto służy. Jeśli istnieją deformacje, w wyniku których służba zostaje zredukowana do władzy, to nie jest to dobre. Wszyscy musimy zacząć od nowa, od idei służby. Ksiądz bez wspólnoty nie ma sensu. Uważam, że musimy kontynuować perspektywę nakreśloną przez papieża Franciszka, która polega na zrozumieniu, jaki jest sens wspólnoty, poprzez wyjście do innych. Wtedy zrozumiemy sens bycia wspólnotą i to, że wspólnota nigdy nie może być klubem wybranych, ale rodziną z otwartymi drzwiami.
Żeby więc nie mówić o władzy, mówmy o decyzjach. Czy istnieją sposoby, dzięki którym duchowni mogą podzielić się podejmowaniem decyzji ze świeckimi?
Jest wiele kwestii, które nie powinny być w gestii księży. Na przykład księża powinni się uwolnić od wszystkich spraw administracyjnych. Jeśli uważają, że są ważni, bo mają gruby portfel, to się mylą. To jest pokusa. Jesteś ważny nie dlatego, że masz portfel, ale dlatego, że wspomagasz tę komunię, która jest wspólnotą. Czasami, niestety, człowiek myśli inaczej. To nie jest logika naszego Pana. Zdaje się, że powiedział On, żeby nie nosić pieniędzy ani torby…
To jest przykład. Ale świeccy nie są wykonawcami poleceń duchownych, są pełnoprawnymi chrześcijanami i jak wszyscy chrześcijanie ponoszą odpowiedzialność za Kościół. W tej rodzinie nie ma zarządzających i widzów, to jest nasz wspólny dom. W moim rodzinnym domu, kiedy ustawiałem się w roli widza, zawsze szybko interweniowała moja matka lub bracia, którzy mówili mi po prostu: „pomóż nam!”.
Właśnie ukazała się we Włoszech książka „Kościół i homoseksualizm” (red. Luciano Moia), z ­przedmową Księdza Kardynała. Nie jest to pierwszy raz, kiedy wzywa Ksiądz do szacunku dla osób LGBT. Co powinno się zmienić w podejściu Kościoła do osób homoseksualnych?
Katechizm Kościoła Katolickiego mówi o homoseksualizmie jako o „obiektywnym nieuporządkowaniu”, ale również prosi, by przyjmować takie osoby z szacunkiem. Jest z tym problem. Jeśli mój syn mówi mi, że jest homoseksualistą, przecież nie wyrzucam go z domu. Przyjmuję go. Nie oznacza to usprawiedliwiania problemów, ale kochanie ludzi i przez to pomaganie im. Niektórzy uważają, że to oznacza brak klarowności, ale ja uważam, że właśnie takiej prawdy się od nas wymaga, prawdy miłości. Nie ukrywając prawdy, ale jako „uważna i troskliwa matka” zawsze dając poczucie bliskości, zwłaszcza jeśli mamy do czynienia z cierpieniem.
Myślę, że nie ma potrzeby szczególnej opieki duszpasterskiej nad tą grupą, nawet jeśli w niektórych przypadkach musimy być blisko, aby pomóc zrozumieć ich sytuację, ponieważ często istnieje również presja ze strony świata. Ale możemy pomóc tylko poprzez bliskość i osobiste towarzyszenie, nie poprzez tworzenie abstrakcyjnych definicji i kategorii. ©
KARD. MATTEO MARIA ZUPPI (ur. 1955) pochodzi z Rzymu. Od młodości związany ze wspólnotą Sant’Egidio niosącą pomoc osobom bezdomnym i biednym oraz angażującą się w pokojowe negocjacje w różnych zapalnych miejscach świata (jako ksiądz m.in. w latach 90. negocjował zawieszenie broni w Mozambiku, które zakończyło trwającą od 15 lat wojnę domową). Od 2012 r. jako biskup pomocniczy rzymski wspierał parafie przyjmujące imigrantów. W 2015 r. zastąpił na stolicy biskupiej w Bolonii kard. Carlo Caffarrę, jednego z największych krytyków obecnego papieża. Kardynałem został w 2019 r.","KARD. MATTEO ZUPPI, ZUZANNA FLISOWSKA",06.07.2020,https://www.tygodnikpowszechny.pl/koniec-zycia-w-iluzji-163963
9,INNA KOLĘDA: PANDEMIA KRUSZY KOŚCIELNĄ RUTYNĘ,"Wizyta duszpasterska, tradycyjnie odbywająca się w domach katolików w okresie Bożego Narodzenia, będzie wyglądać w tym roku inaczej.","Formuła, w której ksiądz wraz z ministrantami wędruje od mieszkania do mieszkania, groziłaby rozprzestrzenianiem się wirusa. Dlatego wielu biskupów już wydało w tej sprawie komunikaty.
Dominuje pomysł, by zapraszać wiernych z wyznaczonej części parafii (bloku, sąsiedztwa) na wspólną mszę odprawianą w ich intencji – wielu biskupów dopowiada: koniecznie z okolicznościową homilią. Podczas mszy kapłani odmawialiby błogosławieństwo nad zebranymi i pozostałymi w domach mieszkańcami, zwłaszcza chorymi, a po niej mogłoby się odbyć kolędowanie. To jednak nie kończyłoby kolędy. Jej druga część odbywałaby się w domach. Uczestnicy mszy, zaopatrzeni w poświęconą w kościele wodę i broszury z modlitwą błogosławienia domów, sami celebrowaliby liturgię domową. Przy okazji ogłaszania mszy „sąsiedzkich” niektórzy biskupi (np. tarnowski) proponują, aby parafianie angażowali się w posługę liturgiczną, czyli w czytania, modlitwę wiernych i procesję z darami.
Metropolici warszawski i warmiński formułę tegorocznej kolędy pozostawiają w gestii proboszczów. Jeśli jednak miałaby się ona odbywać w domach, to zawsze po uzgodnieniu z domownikami. Z kolei metropolita szczecińsko-kamieński, choć zapowiedział także msze „sąsiedzkie”, nie rezygnuje z tradycyjnej kolędy, która zostanie przeniesiona na czas po pandemii i możliwe, że rozciągnie się na cały rok.
Trudno nie zauważyć plusów nowych propozycji. Kolęda w tym roku będzie wspólnym działaniem księży i świeckich, a celebrowanie liturgii w domach powinno pomóc świeckim uświadomić sobie, że tworzą domowy Kościół. Paradoksalnym efektem pandemii jest kruszenie kościelnej rutyny. ©℗",ARTUR SPORNIAK,07.12.2020,https://www.tygodnikpowszechny.pl/inna-koleda-pandemia-kruszy-koscielna-rutyne-165893
10,SALCESON I PANDEMIA,"Działanie Ducha Świętego zwykło się kojarzyć z łagodnością, cudownymi uzdrowieniami, nadzwyczajnymi objawieniami, ale też miłymi omdleniami, nagłym oświeceniem umysłu, w ogóle ze wszystkim, co przynosi ukojenie i poprawę poziomu życia. Pamięta się srebrną gołębicę, a zapomina o porywistej wichurze, trzęsieniu ziemi i ogniu.","A przecież wzorem Boga Ojca Duch Boży też się zjawia. Takie wstrząśnienie żywiołów świata, a przede wszystkim wnętrza człowieka towarzyszyło przekazaniu Mojżeszowi Dziesięciu Słów. Jednym słowem, kiedy świat obraca się w perzynę, a ludzie mrą ze strachu, warto przypomnieć słowa Jezusa: „A gdy to zacznie się dziać, wyprostujcie się i podnieście głowy, bo zbliża się wasze odkupienie”. Oczywiście chodzi tu o ów dzień, kiedy dobiegnie kresu historia świata znanego nam i możliwego do wyobrażenia. Przed laty Pierre Teilhard de Chardin powiedział, że w chwili, gdy zaistniał człowiek, Bóg w jego ręce powierzył los świata.
Natomiast dzisiaj Marcin Król, zastanawiając się nad światem po epidemii, mówi, że jego zdaniem za to, co już się dzieje i co się jeszcze stanie z ludźmi i światem, politycy będą „odpowiadali nie tylko prawnie. Są też instancje wyższe”. Powie ktoś: profesor straszy. Nie tylko on, podobnie straszył np. Leszek Kołakowski i papieże, począwszy od Jana XXIII, a skończywszy na Franciszku. Król mówi: „Ze świata nadmiaru przejdziemy do świata niedoboru. (...) Nie będzie już wchodziło się do sklepu i kupowało szynkę, [będzie się] kupowało salceson jako luksus. Zmieni się wszystko”. Na lepsze czy na gorsze? Zabrzmi to banalnie: zależy to od każdego z nas, skoro przyszłością ludzi i świata żywo zainteresowana jest Najwyższa Instancja – Bóg.
Za to zainteresowanie Bóg Ojciec zapłacił najwyższą cenę, śmierć Syna, którego posłał na świat z misją założenia Bożego Królestwa. Dlatego Jezus modlił się podczas Ostatniej Wieczerzy: Ojcze, „proszę za tymi, których Mi powierzyłeś, gdyż należą do Ciebie. Ja już nie jestem na świecie, lecz oni są na świecie. Ja wracam do Ciebie. Ojcze Święty, strzeż ich (...) aby byli jedno, jak my. Kiedy byłem z nimi, chroniłem ich. Teraz wracam do Ciebie, a mówię to na świecie, aby wypełniała ich moja radość”. Radość? Z czego?
Na to pytanie odpowiada Apostoł Piotr: „Bądźcie szczęśliwi, gdy was znieważają z powodu imienia Chrystusa, bo spoczywa na was pełen chwały Duch Boży! Niech jednak nikt nie cierpi jako morderca, złodziej, przestępca czy mąciciel! Jeżeli zaś cierpi jako chrześcijanin, niech się nie wstydzi, ale chwali Boga za to, że nim jest!”. Czy jest w nas Duch Chrystusa, poznajemy po odwadze – dla chrześcijanina nie ma złego czasu. ©",O. WACŁAW OSZAJCA SJ,25.05.2020,https://www.tygodnikpowszechny.pl/salceson-i-pandemia-163497
11,PANDEMIA COVID-19 [SERWIS SPECJALNY],"Rzetelne informacje i komentarze, analizy i korespondencje w aktualizowanym serwisie specjalnym. Dowiedz się więcej na powszech.net/serwis-koronawirus","CZYTAJ WIĘCEJ: 
AKTUALIZOWANY SERWIS SPECJALNY O KORONAWIRUSIE I COVID-19 >>>

Przygotowywanie restauracji i kawiarni do otwarcia, Warszawa, 18 maja 2020 r. / PIOTR MOLECKI / EAST NEWS
EKSPERYMENT NA POLAKACH
Resort zdrowia nie udziela odpowiedzi na pytanie, czy możemy się czuć bezpiecznie. Rządowe komunikaty i decyzje na to by wskazywały. Statystyki zachorowań już nie.

Badania na obecność koronawirusa wykonywane górnikom z kopalń, w których wykryto ogniska choroby, Gliwice, 8 maja 2020 r. / Fot. GRZEGORZ CELEJEWSKI / AGENCJA GAZETA
Z MASKĄ NA BRODZIE
Polska polityka zdrowotna to od lat gaszenie pożarów – co podczas epidemii widać jak w soczewce na Śląsku.

Galeria handlowa Bonarka, Kraków, 7 maja 2020 r. / BEATA ZAWRZEL / NURPHOTO / GETTY IMAGES
W RĘKAWICZKACH TO JUŻ NIE TO SAMO
Centra handlowe będą jedną z ofiar głębokiej korekty, którą pandemia wymusza na gospodarce. Pogłoski o śmierci samej konsumpcji wydają się jednak przesadzone.

ALVARO CALVO / GETTY IMAGES
SIOSTRY ŚNIĄ O SIEROCTWIE
Nakaz wojewody i pięć dób w zakażonej placówce, która została bez medycznej pomocy. Pielęgniarka opowiada o kulisach swojej pracy.
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>

Rzym, 29 kwietnia 2020 r. / VINCENZO PINTO / AFP / EAST NEWS
PIERWSZE KROKI W CHMURACH
FRANCESCO M. CATALUCCIO z Mediolanu: Poluzowano ograniczenia. Wolno spotykać się z tymi, z którymi łączy nas „utrwalona więź”.

Pracownicy służby zdrowia w szpitalu Severo Ochoa w Leganes niedaleko Madrytu. Hiszpania, 10 kwietnia 2020 r. / PIERRE-PHILIPPE MARCOU / AFP / EAST NEWS
PANDEMIA: NOTATKI Z DYŻURU
Wielu z nich zapewne będzie musiało prosić o pomoc, w walce z depresją lub stresem pourazowym – pamiątką po pracy na pierwszej linii. Na razie trzyma ich adrenalina. Tekst Pauliny Maślony z Hiszpani.
WSZYSTKIE KŁOPOTY KOLUMBII
Epidemia zadziałała jak szkło powiększające: ogromna skala problemów społecznych stała się nagle wyraźniejsza. Pisze Ewa Klewar z Medelin.
LUZOWANIE I BADANIE
Rząd Andreja Babiša chce zakończyć lockdown równie szybko, jak go wprowadził. Ku zaniepokojeniu Czechów: ci przez półtora miesiąca znosili w zamknięciu niekonsekwentne decyzje władz. Teraz mają dość. Korespondencja Uli Idzikowskiej z Pragi.
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>

Msza przed kościołem w Előszállás. Węgry, 3 maja 2020 r. / ARPAD KURUCZ / ANADOLU AGENCY / GETTY IMAGES
NAJWAŻNIEJSZE JEST W TOBIE
Pandemia ujawniła brak istotnego wymiaru w polskiej religijności. Warto zaczerpnąć z nurtów chrześcijaństwa, które ów wymiar świadomie rozwijają. Tekst Piotra Sikory.

Krakowskie Planty, kwiecień 2020 r. / Fot. Beata Zawrzel/REPORTER
ZIELEŃ JEST WARTOŚCIĄ
Chcemy wierzyć, że epidemia może prowadzić do zmiany na lepsze. Wiele osób spodziewa się hiperinflacji, kryzysu, tego, że nastąpi krach i ludzie będą traktować się coraz gorzej. Ale w odpowiedziach na nasze badanie przy tym wszystkim nie milknie głos nadziei – rozmowa z antropolożkami kultury z Muzeum Etnograficznego w Krakowie.

Niedzielne nabożeństwo w Great Marsh Park. Cambridge, Maryland, 22 marca 2020 r. JIM WATSON / AFP / EAST NEWS
BÓG UCHRONI NAS PRZED ZARAZĄ
Wolność religijna w USA to rzecz święta. Nawet w dobie epidemii, która zbiera tu wyjątkowo śmiertelne żniwo. Tekst Marty Zdzieborskiej z Kaliforni.
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>

Mobilny punkt testowania na obecność koronawirusa przy stadione Energa Arena w Gdańsku, 27 kwietnia 2020 r. / FOT. Piotr Hukalo/East News
TESTY, CZYLI STŁUCZ PAN TERMOMETR
Przeprowadziliśmy 9,6 tys. testów w przeliczeniu na milion mieszkańców. Wskaźnik ten we Francji wynosi 16,8 tys., w Niemczech 30,4 tys., w Portugalii 41,8 tys., a w Luksemburgu 75,8 tys. Zajmujemy w Unii piąte miejsce od końca.


Ewakuacja pensjonariuszy domu opieki w Kaliszu do szpitala w Poznaniu, 17 kwietnia 2020 r. / Fot. Irek Dorożański / DWOT
DOMY OPIEKI: KOMU GROZI MINISTER
Zbigniew Ziobro zapowiada śledztwa w sprawie odmawiającego pracy personelu placówek. Jest jak dowódca grożący karabinem za dezercję żołnierzom, którzy nie dostali nawet hełmów. Komenatarz Przemysława Wilczyńskiego.
POWRÓT DO LAT PIĘĆDZIESIĄTYCH
Jak koronawirus zmienił życie Polek i Francuzek? „Równość” w czasie epidemii to tata w pracy, a mama na trzech etatach.
MYŚLAŁEM, ŻE BĘDZIE GORZEJ
Rozmowa z Filipem Płużańskim, lekarze rezydentem: Nasz system ochrony zdrowia działa tylko dlatego, że zrezygnowaliśmy ze wszystkich zabezpieczeń. Wszystkich.

Błogosławieństwo Najświętszym Sakramentem w Nidku koło Andrychowa, 5 kwietnia 2020 r. / JAKUB PORZYCKI / AGENCJA GAZETA
KOŚCIÓŁ NA KWARANTANNIE
Nikt nas nie uczył duszpasterstwa stanów nadzwyczajnych. Ale już widać, że przemycanie za wszelką cenę przeszłości nie ma sensu. Artykul ks. Andrzeja Draguły.
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>

Wśród duchownych z Ławry Peczerskiej, należącej do Moskiewskiego Patriarchatu, stwierdzono ponad 90 infekcji. Kijów, 13 kwietnia 2020 r. / ANNA MARCHENKO / TASS / GETTY IMAGES
KOLEJNY FRONT
Gdy Rosja uderzyła, poszli na wojnę jako jedni z pierwszych. Docierali z pomocą do miejsc niebezpiecznych i zapomnianych. Dziś ukraińscy wolontariusze walczą z epidemią. Korespondencja Moniki Andruszewskiej z Kijowa.

Przed rozpoczęciem tegorocznego ramadanu w meczecie oznaczano miejsca modlitwy, by zachować społeczny dystans. Rawalpindi, Pakistan, 23 kwietnia 2020 r. / FOT. B.K. Bangash /AP/Associated Press/East News
ŚWIĘTO POSTU
W piątek o świcie zaczął się najświętszy dla muzułmanów miesiąc postu, ramadan. W tym roku będzie on wyglądał zupełnie inaczej. Tak samo jak inne były tegoroczne święta chrześcijan i Żydów. Pisze Wojciech Jagielski w cyklu Strona Świata.
JAK TO SIĘ SKOŃCZY, PÓJDZIEMY DO KINA
Mieszkańcy domów opieki mogą stanowić aż połowę ofiar epidemii w Hiszpanii. Seniorzy, którzy mieszkają samodzielnie, mają łatwiej. Co nie znaczy, że łatwo. Pisze Paulina Maślona z Barcelony.

Podczas Święta Kwitnącej Wiśni Koreańczycy chętnie spacerowali w otoczeniu natury. Jeonju, Korea Południowa, 31 marca 2020 r. / ROMAN HUSARSKI
KOREAŃSKI SPOSÓB NA WIRUSA
Była jednym z pierwszych miejsc, gdzie wybuchła pandemia. Pomimo minimalnej polityki izolacji, Korea Południowa radzi sobie lepiej niż większość krajów. Dlaczego? Pisze Roman Husarski z Jeonju.

Kelnerki proszą przechodniów o wsparcie finansowe po tym, jak straciły pracę z powodu zamknięcia restauracji i barów. Valparaíso, Chile, 9 kwietnia 2020 r. / RODRIGO GARRIDO / REUTERS / FORUM
CZEKAJĄC NA PODWÓJNE UDERZENIE
W Ameryce Południowej mówi się o nim: „wirus bogatych”. Także w Chile, gdzie epidemia ujawnia słabości systemu ochrony zdrowia i skalę nierówności społecznych. Artykuł Magdaleny Bartczak z Santiago de Chile
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>
 
Wizualizacja wirionu SARS-CoV-2 / Centers for Disease Control and Prevention / Wikimedia
NAUKA W CZASACH PANDEMII
Cały świat patrzy dziś naukowcom na ręce. Czym właściwie zajmują się w czasie pandemii i czy da się przyspieszyć ich pracę? Wyjaśnia Łukasz Lamża w Podkaście Powszechnym.
MANHATTAN UMIERA ZE STRACHU
Już teraz mówią w telewizji, że respiratory nie będą marnowane na starych ludzi. A ja nie chcę skończyć w ciężarówce chłodni. Boję się takiej śmierci. Tekst Marty Zdzieborskiej z USA.
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>

Kilkunastokilometrowy korek na moście granicznym w Świecku. 19 marca 2020 r. / MAREK M. BEREZOWSKI
SOLIDARNOŚĆ I SAMOTNOŚĆ
Rozmowa z Ewą Bińczyk, filozofką: Nasza planeta i nasze życie na niej nie mają przyszłości, jeśli szybko czegoś nie zmienimy. A my nie umiemy wytrzymać nawet tego, że koronawirus odbiera nam przyszłość na kilka miesięcy.
CZY JEZUS LUBI UBI?
Nie jest zaskoczeniem, że z powodu COVID-19 papież Franciszek odkrywa dla katolików bezwarunkowy dochód podstawowy. Zadziwia raczej, że dzieje się to dopiero teraz. Ale przecież lepiej późno niż wcale. Pisze Rafał Woś w cyklu WOŚ SIĘ JEŻY.

Transmisja online modlitwy różańcowej, Poznań, 17 marca 2020 r. / ROBERT WOŹNIAK / FORUM
TACA W CHOROBIE
Znaczne ograniczenie liczby uczestników mszy gwałtownie zmniejszyło wpływy z ofiar. Czy epidemia zmieni system finansowania Kościoła w Polsce?
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>

Siłownia na świeżym powietrzu w Sztokholmie, 6 kwietnia 2020 r. / Fot. ERIK SIMANDER / EPA / PAP
SZWEDZKA RULETKA
Szwecja najdłużej w Europie starała się unikać restrykcji związanych z epidemią. Czy to przejaw dojrzałości społeczeństwa, czy raczej wielki eksperyment?

Dezynfekcja na ulicach Karbali (Irak), 16 kwietnia 2020 r. / Fot. Mohammed Sawaf / AFP / East News
IRAK NAD PRZEPAŚCIĄ
Po czterech wyniszczających wojnach, po dziesięcioleciach tyranii, międzynarodowego ostracyzmu i sankcji, Irakowi zagraża epidemia i nagła dewaluacja jego jedynego bogactwa: ropy naftowej. Od prawie pół roku w kraju praktycznie nie ma rządu, a uliczną rewolucję przerwał dopiero koronawirus. Pisze Wojciech Jagielski w cyklu STRONA ŚWIATA.

W szwajcarskim Kreuzlingen, nad brzegiem Jeziora Bodeńskiego, granica niemiecko-szwajcarska przebiega przez park. Teraz ustawiono wzdłuż niej płot, aby zapobiec rozprzestrzenianiu się infekcji. / ARND WIEGMANN / REUTERS / FORUM
MIĘDZY NORMALNOŚCIĄ A STANEM WYJĄTKOWYM
W Szwajcarii, której co piąty mieszkaniec ma więcej niż 65 lat, walka z epidemią oznacza ochronę najsłabszych. Pragmatyzm nakazuje jednak, aby robić to z troską o gospodarkę. Korespondencja Agnieszki Kamińskiej z Zurychu.

Hala targowa w Aszchabadzie (Turkmenia), 8 kwietnia 2020 r. / Fot. Igor Sasin / AFP / East News
WOLNI OD ZARAZY
W malejącej liczbie miejsc, do których nie dotarł zabójczy SARS-CoV-2, wciąż znajdują się pustynna Turkmenia i położony na dachu świata Tadżykistan, tragikomiczne satrapie, gdzie tyrani sposobią się, by władzę przekazać synom. Tekst Wojciecha Jagielskiego w cyklu Strona Świata.
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>

Patrol policji i żandarmerii wojskowej na bulwarach wiślanych. Warszawa, 1 kwietnia 2020 r. / MACIEK JAŹWIECKI / AGENCJA GAZETA
NASZE WOLNOŚCI TYLKO POŻYCZAMY
W czasie pandemii ufajmy regułom demokracji, ale zapewnienia rządów traktujmy ze zdrową, obywatelską nieufnością.

Powiatowy Zespół Szkół Nr 1 w Kościerzynie, marzec 2020 r. / Fot. Karol Makurat/REPORTER
W PRUSKICH MURACH SZKOŁY
Rozmowa z Przemysławem Staronie, nauczycielem: Maturę i egzamin ósmoklasisty należy odwołać. Obecne działania rządu mnożą stres młodych i w konsekwencji wywołują traumę. To okrucieństwo.
TRZY LEKCJE NA KWARANTANNĘ
W tym, co się teraz dzieje, ukryta jest ważna wiadomość. Taka, przed którą udawało się nam dotąd schować - pisze Natalia de Barbaro.

Plac targowy przy Hali Targowej, Kraków, 4 kwietnia 2020 r. / Fot. Beata Zawrzel/REPORTER
MASECZKI: NOSIĆ CZY NIE?
Część ekspertów uważa, że powszechne noszenie masek skutecznie ograniczyłoby rozprzestrzenianie wirusa przez osoby z bezobjawową infekcją, szczególnie przy tak wysokiej liczbie przypadków.

Prof. Łukasz Szumowski, kierownik Kliniki Zaburzeń Rytmu Serca w Instytucie Kardiologii w Aninie, Warszawa, styczeń 2015 r. / PAWEŁ PAWŁOWSKI / PAP
SZTUKMISTRZ Z ANINA
W jego rękach jest dalsze trwanie rządu i całej formacji politycznej. Niektórzy twierdzą, że również los pacjentów, ale to akurat nieprawda, bo ten zależy od ludzi, których Łukasz Szumowski od dwóch lat wodzi na pokuszenie i wystawia na próbę. Tekst Małgorzaty Soleckiej.
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>

Hiszpanie zamknięci w swoich domach codziennie o godzinie dwudziestej klaszczą z okien, aby oddać hołd pracownikom służby zdrowia. Madryt, 28 marca 2020 r. / GABRIEL BOUYS / AFP / EAST NEWS
EPIDEMIA. DZIENNIK HISZPAŃSKI
Jest cicho, coraz ciszej. Mniej słychać sąsiadów, ucichł telefon, przestały docierać żarty. Jakby w ciągu dwóch tygodni świat stanął - pisze Lilianna Nieśpiał z Madrytu.

Po tym, jak prezydent Ugandy polecił obywatelom zostać w domu, policja przepędza sprzedawców owoców z ulic Kampali, stolicy Ugandy, 26 marca 2020 r. / BADRU KATUMBA / AFP / EAST NEWS
AFRYKA CZEKA NA PANDEMIĘ
W czarnym scenariuszu kontynent afrykański powinien się przygotować na najgorsze. Korespondencja Natalii Ojewskiej z Ugandy i Rwandy.

Kontrola policyjna mieszkańców na Piazza del Popolo w Rzymie, 2 kwietnia 2020 r. / FOT. FILIPPO MONTEFORTE / AFP / EAST NEWS
WŁOCHY: SPACER PIERWSZEJ POTRZEBY
Po trzech tygodniach totalnego zamknięcia Włosi marzą, żeby wyjść. Nie jest łatwo, pomimo strachu przed chorobą, usiedzieć w domu. Korespondencja z Mediolanu.
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>

Przed schroniskiem dla osób bezdomnych w Krakowie, 18 marca 2020 r. OMAR MARQUES / GETTY IMAGES
NIE PAŃSTWA INTERES?
To coś więcej niż utrata płynności czy nawet konieczność zamknięcia firmy. Tysiące Polaków mogą wyjść z tej epidemii z ranami nie do zagojenia.
KIEDY PRZEZ LADĘ PRZECHODZI FRONT
Michał uzupełnia półki w supermarkecie. Drugi Michał jest inżynierem budowy. Magda pracuje w aptece, Monika w papierniczym, Mariusz w straży. Ich pracy nie da się przenieść do internetu.
Z TARCZĄ I NA TARCZY
ROZMOWA Z RYSZARDEM SZARFENBERGIEM, badaczem polityki społecznej: Marzę o działaniach antykryzysowych skrojonych nie tylko na miarę pracującego Polaka, lecz również z myślą o najsłabszych.
TYDZIEŃ Z ŻYCIA TŁUMACZKI
Leki przeciwzapalne mogą nasilić infekcję przy Covid-19 – podały media. Niektórzy głusi zrozumieli: nie należy brać żadnych lekarstw.
JAK NAZWAĆ WIRUSA
Koronawirus, SARS-CoV-2, a może wirus z Wuhan? W czasach, gdy o tym samym patogenie rozprawiają nie tylko naukowcy, ale i politycy, ten wybór ma znaczenie.

Graffiti w Walencji, Wenezuela, 21 marca 2020 r. / JUAN CARLOS HERNANDEZ / ZUMA PRESS / FORUM
PREZYDENT ŚLE CAŁUSY
„Biedni będą umierać w progach szpitali” – ostrzegają lekarze. Ameryka Łacińska może poważnie ucierpieć z powodu pandemii COVID-19. Mimo to przywódcy Meksyku i Brazylii, gdzie żyje połowa mieszkańców regionu, długo ignorowali zagrożenie. Korespondencja Szymona Opryszka z Panamy i Meksyku.

Setki obcokrajowców uczestniczących w festiwalu muzycznym na karaibskiej plaży w mieście Colon poddano kwarantannie. Panama, 18 marca 2020 r. / LUIS ACOSTA / AFP / EAST NEWS
WYSPIARSKIE SPRZECZNOŚCI
Od czekania na „odporność stadną” do poważnych restrykcji i konnej policji, która pilnuje porządku na ulicach: w czasach epidemii Brytyjczycy nieustannie zaskakują.

17-letni Junus wyjechał do Iranu rok temu w poszukiwaniu lepszego życia. Teraz wrócił z obawy przed epidemią. Herat, 19 marca 2020 r. / FOT. PAWEŁ PIENIĄŻEK
JUNUS WRACA DO DOMU
Dla Afganistanu, kraju w którym od 40 lat trwa wojna, a ponad połowa społeczeństwa żyje w biedzie, COVID-19 jest zagrożeniem, które szybko może wymknąć się spod kontroli. Korespondencja Pawła Pieniążka PAWEŁ PIENIĄŻEK z Heratu i Kabulu.
SUPERWIRUS W SUPERMOCARSTWIE
Do niedawna Amerykanie wierzyli, że epidemia to problem reszty świata. Dziś przygotowują się na najgorsze.

Rozdawanie bezpłatnych posiłków dla rodzin uczniów, którzy musieli zostać w domu z powodu zamknięcia szkół. Oakland (Kalifornia), 19 marca 2020 r. / MARK RALSTON / AFP / EAST NEWS
TYCH KILKA DNI WIOSNY
Nil czeka na negatywny wynik. Susana ma wrażenie, że to dziwny sen. Francisco odkrywa wolontariat. Mercè wierzy w ludzi. Jak mieszkańcy Hiszpanii przeżywają ten czas? Korespondencja z Barcelony
MIĘDZY WOJNĄ I EPIDEMIĄ
„A kto za mnie, dziewczynko, kwiatki będzie sprzedawał? Jak inaczej zapłacę za moje lekarstwa?” – pyta Olga, emerytka, która handluje krokusami na kijowskiej ulicy. Korespondencja Moniki Andruszewskiej
KORONAFERIE WKRÓTCE SIĘ SKOŃCZĄ
ROZMOWA Z GRZEGORZEM CAŁKIEM, dyrektorem Instytutu Inicjatyw Pozarządowych, autorem badań zachowań Polaków w pierwszym tygodniu kwarantanny: Aż dwie trzecie osób uczestniczących w moim badaniu przyznało, że konieczność przebywania w domu była dla nich dużą zmianą w sposobie życia. Na dobre i złe.

fot. Anna Golaszewska / East News
MINISTERSTWO EDUKACJI UDAWANEJ
Z dniem 25 marca nauczanie zdalne to obowiązek, podobnie jak realizacja programu i ocenienie pracy uczniów. Czy rzeczywiście – jak mówi minister Piontkowski – wybór był zerojedynkowy: albo przywracamy normalne zasady, albo nie robimy nic?
JAK RODZIĆ W CZASIE WIRUSA
To nieprawda, że będziesz sama. A tych kilka porad może Ci pomóc poczuć się pewniej - pisze Justyna Dąbrowska.
 
Papież Franciszek na Placu św. Piotra, 27 marca 2020 r. / Fot. AFP / East News
NIE BÓJ SIĘ I NIE ŚPIJ
Papież Franciszek modli się i błogosławi Urbi et Orbi – miastu i światu. Ale zarazem ostrzega: nadszedł dziś czas sądu. Tyle że to nie Bóg – to my jesteśmy sędziami.
ŚWIAT W STŁUCZONYM LUSTRZE
Kościół katolicki też przeżywa trzęsienie ziemi. I zaczyna zdawać sobie sprawę, że stan nadzwyczajny może potrwać miesiące. Artykuł Edwarda Augustyna i Artura Sporniaka

Kościół w Giussano z przysłanymi do proboszcza portretami parafian, którzy nie mogą uczestniczyć w nabożeństwach, 17 marca 2020 r. / PIER MARCO TACCA / GETTY IMAGES
PRZESTRZEGAJMY ZASAD I MÓDLMY SIĘ
BP FRANCESCO BESCHI Z BERGAMO: W ostatnich latach sami siebie skazaliśmy na izolację, wszyscy myśleli tylko o sobie. Gdy izolacja została nam narzucona, zdaliśmy sobie sprawę, jak ważne jest współdzielenie.
 
W meczecie Kilic Ali Pasa, Stambuł, 11 marca 2020 r. YASIN AKGUL / AFP / EAST NEWS
SPŁASZCZYĆ KRZYWĄ
Gdy jedni naukowcy pracują nad lekiem i szczepionką na wirusa SARS-CoV-2, inni próbują zrozumieć, jak ograniczyć jego ekspansję. Co w tej kwestii podpowiadają nam modele matematyczne?
KORONA SPRAWDZA
BOGDAN DE BARBARO, PSYCHOTERAPEUTA I PSYCHIATRA: Kiedy to wszystko minie – a minie tak czy inaczej – będziemy zadawać sobie pytanie: „Jak to było z tobą, kiedy byłeś w sytuacji nadzwyczajnej?”. O odpowiedź możemy zadbać już dzisiaj.
NADCIŚNIENIE
Niemal dziesięciomilionowa grupa polskich seniorów trafia na trudny czas: groźba choroby nakłada się na schorzenia już istniejące, lęk przed zakażeniem na już i tak częste lęki, przymusowa alienacja – na powszechne osamotnienie.
WIELKA KWARANTANNA
Fabryki wyłączone z braku surowców i pracowników. Zamknięte lotniska i centra handlowe. Opustoszałe restauracje i bary w centrach miast obleganych do niedawna przez turystów. Wirus SARS-CoV-2 zainfekował też globalizację. Pisze Marek Rabij.

Podczas tradycyjnych zakupów przed świętem Nouruz, Tajrish Bazar w Teheranie, 19 marca 2020 r. / FOT. STR/AFP/East News
ODWOŁANE ŚWIĘTOWANIE
Tegoroczny Nouruz, perski Nowy Rok, jest inny niż zwykle. Zamiast radości i nadziei towarzyszy mu żałoba i trwoga. Nic dziwnego – przypadł w czas zarazy, która boleśnie dotknęła Iran i wszystkich jego sąsiadów. Tekst Wojciecha Jagielskiego w cyklu STRONA ŚWIATA.
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>
CYFROWE DIAGNOZY
Rozmowa z prof. Aleksandrą Przegalińską, badaczką sztucznej inteligencji: Wykrywając anomalie w ludzkich zachowaniach i symptomach, sztuczna inteligencja będzie w stanie zapobiegać pandemiom. O ile jej sygnałów nikt nie będzie lekceważył.
WIELKANOC BEZ SPOWIEDZI
Pandemia COVID-19 przeszkadza wielu drogim nam religijnym praktykom. Wcale jednak nie szkodzi naszej drodze nawrócenia - pisze Piotr Sikora.

Przed kościołem Wniebowstąpienia Pańskiego na warszawskim Ursynowie, 14 marca 2020 r. / Fot. Piotr Molecki/East News
WOBEC EPIDEMII
Nadzieja jest, ale sama sobie nie poradzi. Musimy jej pomóc.

Przed apteką w Warszawie, 13 marca 2020 r./ Alexey Vitvitsky / East News
BEZDOMNI: ZAPOMNIANA GRUPA RYZYKA
„Chyba świat o nas zapomniał” – alarmowała pod koniec ubiegłego tygodnia Adriana Porowska z Kamiliańskiej Misji Pomocy Społecznej, prowadząca dom dla bezdomnych mężczyzn na warszawskim Ursusie (80 osób, głównie z grupy największego ryzyka: starszych i schorowanych). Brakowało chleba, procedur, wsparcia urzędników. Komentuje Przemysław Wilczyński.
KULTURA W ZAMRAŻARCE
Zamknięte kina, muzea, teatry, filharmonie i opery liczą straty i szukają pomocy finansowej. O sprawie pisze Monika Ochędowska.

Szkoła podstawowa nr 1 w Toruniu, 12 marca 2020 r. / FOT. GRZEGORZ OLKOWSKI / POLSKA PRESS / EASTNEWS
ODTRUTKA OD SZKOŁY
Rozmowa z Jarosławem Pytlakiem, pedagogiem, dyrektorem szkoły: Nauczyciele jak Polska długa i szeroka ruszyli do przenoszenia nudnej, sztampowej edukacji z lekcyjnej sali do internetu. Damy naszym uczniom detoks.
NA WIRUSA 500 PLUS PLUS
Najlepszym pomysłem na walkę z kryzysem byłby dziś bezwarunkowy dochód podstawowy. W Polsce da się to osiągnąć rozszerzając program 500+ na wszystkich obywateli - pisze Rafał Woś w cyklu WOŚ SIĘ JEŻY.
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>
OBOLAŁE CHINY
Czego dowiedzieliśmy się o Państwie Środka za sprawą epidemii koronawirusa? - wyjaśnia Piotr Bernardyn.

Uroczystość ku czci doktora Li Wenlianga, zorganizowana przez chińskich studentów uczących się w Kalifornii, 15 lutego 2020 r. / MARK RALSTON / AFP / EAST NEWS
WIRUS FUTBOLU
To prawda: Ronaldo i Messi nas nie wyleczą. Ale emocji, których dostarczali milionom kibiców, nie sposób lekceważyć nawet w czasie epidemii. Tekst Michała Okońskiego.
INWIGILACJA KONTRA KORONAWIRUS
W walce z epidemią rząd Izraela sięga po radykalne środki: wywiad otrzymał prawo gromadzenia i analizowania danych z telefonów komórkowych obywateli. Parlamentu nie pytano, opozycja jest oburzona - pisze Inga Rogg z Jerozolimy.

Tedros Adhanom na konferencji prasowej, podczas której WHO ogłosiło pandemię COVID-19, Genewa, 11 marca 2020 r. / FOT. FABRICE COFFRINI/AFP/East News
DOKTOR OD EPIDEMII
Etiopczyk Tedros Adhanom nie jest i nigdy nie był praktykującym lekarzem. A jednak to jemu przypadło iście herkulesowe zadanie walki z koronowirusem. Artykuł Wojciecha jagielskiego w cyklu STRONA ŚWIATA.
CZYTAJ TAKŻE:  „TYGODNIK” NA KWARANTANNĘ >>>


Rzym, 8 marca 2020 r. / ALFREDO FALCONE / LAPRESSE VIA AP / EAST NEWS
WSPÓLNOTA LECZY
Epidemia przypomniała nam o kruchości naszego życia i zarazem wskazała wartość solidarności między ludźmi - pisze teolog Piotr Sikora.

Oficjalny profil ""The Little Corona King"" na Twitterze
MAŁY KRÓL KORONA
Jest zielony, jak koronawirus z animacji, i ma ponurą minę: to czarny charakter z brytyjskiej książki dla dzieci, która ma im wyjaśnić obecną sytuację – i uspokoić. Artykuł Patrycji Bukalskiej.
TATRY W KWARANTANNIE
Tatrzański Park Narodowy z powodu epidemii został zamknięty do odwołania. Choć ta decyzja wzburzyła wielu miłośników polskich gór, miała głęboki sens.

Łysa Polana, zamknięta droga do Morskiego Oka. 14 marca 2020 r. / fot. Bartek Dobroch
KOŚCIELNY EGZAMIN Z DOJRZAŁOŚCI
W ostatnim tygodniu Kościół w Polsce przeszedł przyśpieszony kurs życia z pandemią. Dziś – w niedzielę – zdajemy z tego kursu pierwszy egzamin.
OSOBNA DROGA BORISA JOHNSONA
Brytyjski rząd chce stawić czoło epidemii inaczej niż reszta Europy. Przynajmniej na razie.

Barcelona, 18 marca 2020 r. / Fot. Joan Mateu / AP Photo / East News
HISZPANIA, CZYLI DRUGIE WŁOCHY
W nocy z 14 na 15 marca, gdy w Hiszpanii liczba zgonów z powodu koronawirusa zbliżała się do dwustu, premier Pedro Sánchez wprowadził stan nadzwyczajny w całym kraju.

Pielęgniarka Elena Pagliarini po 10-godzinnym nocnym dyżurze w pogotowiu ratunkowym w Cremonie, w północnych Włoszech. / /FRANCESCA MANGIATORDI / REUTERS / FORUM
MEDIOLAN, MIASTO W LETARGU
Ulice puste, mało który sklep ot­warty, czynne są tylko spożywcze i apteki.

NICOLAS ECONOMOU / NURPHOTO / EAST NEWS
ONI NIE MOGLI ZOSTAĆ W DOMU
Teraz są w grupie ryzyka. Uchodźcy i migranci, zwłaszcza ci mieszkający w przepełnionych lub tworzonych ad hoc obozach, są bardziej od innych narażeni na ­COVID-19.
KOMUNIA TEŻ PODLEGA PRAWOM BIOLOGII
Ks. Andrzej Draguła: Nie znajduję teologicznego argumentu, że Najświętszy Sakrament czy woda święcona są wolne od możliwości przenoszenia infekcji. Rozmowa Macieja Müllera.
SŁOWA BISKUPA BŁĘDNE I GROŹNE
Podczas gdy wobec epidemii koronawirusa Episkopat zaleca dyspensę od niedzielnej mszy, abp Dzięga w liście pasterskim wyraźnie sugeruje, że nie można się zarazić przez wodę święconą ani przez komunię świętą do ust.

Przed katedrą Świętego Szczepana, Wiedeń, 11 marca 2020 r. / FOT. ROBERT JAEGER/AFP/East News
KORONAWIRUS I DUSZPASTERSTWO
W obliczu zagrożenia epidemią austriacki Kościół katolicki podejmuje radykalne kroki – pisze Wojciech Pięciak.
NA TERMINI BEZ ZMIAN
„Wczoraj karabinierzy spisali mnie na dworcu, ale gdy zapytałem, co mi zarzucają, nie potrafili odpowiedzieć” – mówi kard. Konrad Krajewski, pytany, jak wygląda pomaganie bezdomnym w czasach koronawirusa. Tekst Edwarda Augustyna.
PAŃSTWO W CZASACH ZARAZY
Gdzie leży granica między rozsądną profilaktyką a paniką? Analiza Pawła Bravo.

Budowa tymczasowej izby przyjęć przy Szpitalu Akademickim we Wrocławiu, 4 marca 2020 r. / Fot. KRZYSZTOF ĆWIK / AGENCJA GAZETA
WIRUS PANIKI I ZDROWY ROZSĄDEK
Czy można dziwić się, że wykupujemy konserwy, kasze, makarony i zupki w proszku? Raport Marka Rabija i Przemysława Wilczyńskiego.
MINISTRA EDUKACJI ZAPASY Z RZECZYWISTOŚCIĄ
Ogłaszający zamknięcie szkół szef MEN oświadczył, że dla oświatowego kalendarza to nie problem, bo jego poprzedniczka wprowadziła w podstawach programowych „pewnego rodzaju zapas”. Komentuje Przemysław Wilczyński.

Kontrola podróżnych na przejściu granicznym kolejowym w Przemyślu, 10 marca 2020 r. / Fot. Lukasz Solski/East News
KORONAWIRUS KONTRA KAPITALIZM
Możemy być pewni, że kapitalizm wyśle nam wysoki rachunek za wirusa. Obyśmy nie przerzucili go – jak to zwykle bywa – na słabsze klasy społeczne i na pracowników. Tekst Rafała Wosia w cyklu „Woś się jeży”.
CZYTAJ WIĘCEJ: SERWIS SPECJALNY O KORONAWIRUSIE I COVID-19 >>>
CENA ZA LECZENIE
Jak państwa radzą sobie dotąd z epidemią? Oczywiście dane są niepełne. W wielu krajach epidemia dopiero się zaczyna, a sytuacja zmienia się jak w kalejdoskopie – pisze Rafał Szymczak.
WIRUS I AJATOLLAHOWIE
Iran, który obok Chin, Korei Południowej i Włoch, jest największym ośrodkiem epidemii, zaraża koronawirusem kraje Bliskiego Wschodu. Nigdzie indziej choroba nie powoduje też tylu ofiar wśród rządzącej elity. Pisze Wojciech Jagielski w cyklu Strona Świata.

Mediolan, 23 lutego 2020 r. / ANDREAS SOLARO
MIASTO W CZASACH KORONAWIRUSA
Jak w najmroczniejszych chwilach dziejów ludzkości najlepszą obroną przed paniką jest ironia. Byłoby do śmiechu, gdyby nie umierali ludzie – pisze Francesco M. Cataluccio z Mediolanu.
ŻEŃ-SZEŃ W WALCE Z WIRUSEM
Koronawirus SARS-CoV-2 dotarł na Półwysep Koreański. Na Południu są tysiące chorych i wiele ofiar śmiertelnych. Nie wiadomo, co dzieje się na Północy. Korespondencja Romana Husarskiego z Jeonju (Korea Południowa).
MIŁOŚĆ I NUDA W CZASACH ZARAZY
„Myślę, że moi rodzice-lekarze już oszaleli w tym szpitalu, tylu pacjentów przychodzi. Ale nie boję się o nich, są przecież ostrożni, noszą maseczki...” – czworo młodych Chińczyków opowiada o koronawirusie i ich codzienności.
CYFROWA EPIDEMIA
To zmasowana i skoordynowana dezinformacja: według służb USA tysiące kont w mediach społecznościowych rozpowszechnia fałszywe doniesienia o koronawirusie SARS-CoV-2 i sieje panikę, co skrajnie utrudnia walkę z realnym zagrożeniem. Analiza Agaty Kaźmierskiej i Wojciecha Brzezińskiego.

Plakat włoskiego artysty miejskiego Salvatore Benintende ps. ""TVBOY"" w Barcelonie, gdzie z obawy przed koronawirusem odwołano światowe targi telekomunikacyjne World Mobile Congress. 18 lutego 2020 r. / fot. PAU BARRENA / AFP / East News
MARTWI ALTRUIŚCI
Nie odżywiają się ani nie rozmnażają, nie mają metabolizmu i trudno w ogóle powiedzieć, że żyją. Ale potrafią się komunikować i pomagają swoim klonom. Czym właściwie są wirusy? Wyjaśnia Mariusz Gogól.
 „TYGODNIK” NA KWARANTANNĘ
Zostańcie w domu. Zadbajcie w ten sposób nie tylko o siebie i swoich najbliższych, ale także o całą naszą wspólnotę. Ale zadbajcie nie tylko o zdrowie w jego najbardziej elementarnym, fizycznym wymiarze, ale także o kondycję psychiczną i duchową. W trosce o te ostatnie przygotowaliśmy dla Was „Tygodnik na kwarantannę” – wybór najlepszych tekstów publikowanych w ciągu ostatnich dekad w „Tygodniku Powszechnym”; tekstów, co do których mamy poczucie, że są odpowiednie właśnie na ten czas.
Wszystkie wywiady, reportaże, eseje i artykuły publikowane w serwisie „Tygodnik na kwarantannę” są dostępne bezpłatnie. Serwis będziemy aktualizować codziennie >>>",REDAKCJA „TYGODNIKA POWSZECHNEGO”,14.03.2020,https://www.tygodnikpowszechny.pl/pandemia-covid19-serwis-specjalny
12,CZAS PRZEMIAN,"Rafael Luciani, teolog: Wrzenie, jakie się teraz dzieje, jest analogiczne do zmiany soborowej. Tego procesu nie da się cofnąć.","ZUZANNA RADZIK: Co się dzieje, że już nawet biskupi mówią o potrzebie zmiany strukturalnej w Kościele?
RAFAEL LUCIANI: Doświadczamy Kościoła przechodzącego transformację. Mamy nowe doświadczenia, nawet jeśli tylko punktowe i wyrażane pojedynczymi głosami. Równocześnie otwarcie mentalności napotyka na opór ultrakonserwatywnych środowisk. To czas przemian.
Z czego to się bierze?
Franciszek otworzył recepcję Soboru Watykańskiego II na nowy sposób, przez teologię ludu Bożego i to, co nazywamy synodalnością. Jako Kościół byliśmy zamknięci na problemy świata. I teraz nagle mamy wolność nazywania tych spraw i dyskusji o nich. Nie wszczyna się śledztw wobec teologów i biskupów, gdy powiedzą coś nowego.
Nie prześladujemy swoich teologów – to postęp?
Taka polityka tego pontyfikatu z pewnością pomaga. Przyjaźnię się z kardynałem z Caracas w Wenezueli, który uczestniczył we wszystkich synodach czasów Jana Pawła II, Benedykta XVI i teraz Franciszka. On naprawdę uważa, że po raz pierwszy może mówić, co myśli – w wolności i bez strachu. Kościół pozwala ludziom mówić!
Kardynałom.
Świeccy, księża, zakonnicy też czują więcej wolności. Nie jest to duża grupa, ale mamy wiele głosów w różnych krajach, nie tylko tam, gdzie zwykle, czyli w Ameryce Łacińskiej czy Niemczech. Widzimy to nawet w bardziej konserwatywnych środowiskach i Kościołach, jak w USA. Tam też są biskupi, choć w mniejszości, mówiący rzeczy, których wcześniej nie można było sobie wyobrazić. Widzimy też, że teologia odzyskuje własne życie, niezależne od magisterium Rzymu. Nie ma teraz procesu żadnego teologa.
Zaiste postęp!
Nie śmiej się, to nowe i niespotykane. Widzimy biskupów rozumiejących potrzebę zmiany w Kościele, nawet jeśli nie są większością, oraz innych, którzy nic nie mówią, ale...
...pozwalają na eksperymenty?
Tak, nawet jeśli nie całkiem się z nimi zgadzają. To znów mniejszość, ale nie widzieliśmy tego 10 lat temu. To jakiś znak wolności w Kościele.
Czy to wolność ich pcha ku reformie, czy poczucie, że nie ma wyjścia, bo system jest skompromitowany i chyli się ku upadkowi?
Dwie rzeczy się zbiegły. Nadużycia władzy zdarzają się nie tylko w Kościele, przez co wzrosła świadomość społeczna w tej kwestii. Poza tym Kościół przestał ukrywać problemy. To wszystko stanowi wypadkową presji zewnętrznej i zmiany świadomości wewnątrz Kościoła. Za czasów tego pontyfikatu pojawiła się świadomość, że trzeba coś zmienić strukturalnie, a nie indywidualnie. Na przykład sprawa nadużyć seksualnych wobec małoletnich w Chile pokazała całkowity upadek modelu Kościoła. Nie ma prostego rozwiązania, bo problem jest strukturalny i nie dotyczy tylko 2-3 biskupów i paru księży. To problem też wiarygodności Ewangelii, bo nie jest ona skutecznie głoszona przez strukturalnie kulejący Kościół. I nie wiadomo, jak sobie z tym poradzić.
To co zrobimy?
Żeby wypracować skuteczne procedury odpowiedzialności, potrzebujemy zewnętrznego, obiektywnego audytora w życiu całego Kościoła, nie tylko Watykanu. Sami nie znajdziemy rozwiązania. W niektórych obszarach łatwiej to zrobić, na przykład w ekonomii, administracji, sposobie gospodarowania pieniędzmi.
Chcesz robić audyt nie tylko władzy, ale i pieniędzy?
No bo kto decyduje, jak użyć pieniędzy? Ci, którzy mają władzę.
Ale właśnie dlatego wielu nie chce przejrzystości spraw Kościoła, bo jest tam dużo niekontrolowanej władzy i pieniędzy.
I dlatego tacy audytorzy byliby ważni. Znamy przecież na przykład przypad­ki biskupów używających kościelnych pieniędzy do budowy własnych rezydencji. To jest jedna przestrzeń odpowiedzialności. Kolejną rzeczą, jakiej można uczyć się od ludzi z zewnątrz, jest przywództwo, w tym przypadku przywództwo biskupa, bo jego kształt wpływa na posługę innych. Przywództwo powinno formować innych do współodpowiedzialności, pokazywać, jak dzielić władzę i decyzje. Nie uczymy tego w seminarium i na wydziale teologii. Ale tę wiedzę znajdziemy w naukach społecznych, psychologii, w doświadczeniach korporacji i organizacji pozarządowych. Kościół może się uczyć od innych.
Nie widzę dużych szans, by to wszystko się spełniło.
Dlatego mówimy o reformie. Zastanawiamy się nad tym, co może pomóc Kościołowi się zmienić. Mamy takie doświadczenia w Ameryce Południowej. Konferencja Biskupów Ameryki Południowej i Karaibów (CELAM) ma nową strukturę, którą wprowadzono parę tygodni temu. Świeccy będą uczestniczyć w decyzjach i dochodzeniu do nich przez to ciało. To wstępna droga do współzarządzania. Zupełnie nowe rozwiązanie.
Skąd ten pomysł?
Teologowie, zakonnicy, biskupi i świeccy pracowali nad dokumentem reformy. Ma teologiczne uzasadnienie i organizacyjną część, co jest bardzo ciekawe, bo dokumenty zwykle dają tylko podstawę teologiczną, a tu nakreślono strukturę praktyczną. To nie jest perfekcyjne rozwiązanie, ale jakiś krok w stronę dzielenia się odpowiedzialnością pastoralną i administracyjną.
Co jest esencją tej zmiany?
Współodpowiedzialność. Założenie, że świeckich należy włączyć w proces wypracowania i podejmowania decyzji. Już na konferencji w Aparecidzie w 2007 r. nasi biskupi mówili wprost, że świeccy powinni w nim uczestniczyć. Nie tylko, jak dotychczas, w momencie wprowadzania decyzji w życie czy w pierwszej fazie – wysłuchania racji. Gdy włączasz świeckich w całość procesu, wydarza się zmiana. Biskup w trakcie takiego procesu usłyszy eksperckie głosy świeckich. Reforma strukturalna i organizacyjna Kościoła musi zakładać uczenie się dobrych praktyk. Nasze zawiodły, musimy uczyć się od innych instytucji.
Jak świecki może być współodpowiedzialny, skoro prawo kanoniczne nie pozwala delegować nań realnej władzy?
To również wezwanie do reformy prawa kanonicznego. Zmiany i tak dokonują się obok niego. Na przykład mamy cztery kobiety w roli podsekretarzy w Watykanie, choć jest to funkcja zastrzeżona biskupom. Jednak praktyką obecnego pontyfikatu jest oddanie tym kobietom należnych biskupom kompetencji, nawet przed reformą kurii. To krok ku sformalizowaniu tej praktyki.
Kościół się trzęsie i zmienia, tylko jeszcze się do tego nie przyznajemy?
Tak.
Czyli trzeba eksperymentować na granicy tego, co można?
To, co teraz się dzieje, jest analogiczne do zmiany soborowej. Ktoś musi zrobić pierwszy krok, nawet ryzykując. Na przykład w Niemczech ludzie mają doświadczenie kobiet administrujących parafiami, podobnie w Amazonii. Takie miejsca dają posmakować zmiany i tworzą precedens. Zdobywamy doświadczenie, potem się to instytucjonalizuje. Tak zawsze zmieniał się Kościół. Po Trydencie ustanowienie parafii i seminariów, jakie znamy, zajęło sto lat. Ale ostatecznie było to dziedzictwo tego soboru. Zwykle jest to powolne zmaganie.
Jako katolicy jesteśmy wychowani dość legalistycznie, trudno nam uczestniczyć w czymś, co jeszcze niedozwolone.
I tu jest przestrzeń na zmianę mentalności. Ludzie są uformowani w Kościele, który potrzebuje głębokiej zmiany. To się nie stanie w rok lub dwa, raczej w dwadzieścia czy trzydzieści lat. Trzeba zacząć od seminariów – to jeden z centralnych punktów. Drugi to parafie, czyli formacja wiary i sposób, w jaki zbudowane są wspólnoty parafialne. W Wenezueli toczy się właśnie rozmowa o parafiach. Teologowie z Kanady, Belgii czy Brazylii pracują nad modelem zespołowej pracy w parafii. Nie mają większości, ale dostarczają narzędzi i trochę doświadczeń.
I to wystarczy?
Zmiana mentalności jest częścią reformy. Precedens otwarcia tych wszystkich tematów sprawia, że ciężko będzie je zamknąć. Problemy nie zostaną rozstrzygnięte szybko, ale o nich rozmawiamy. Pamiętaj, że dwadzieścia lat temu nie było to możliwe. Teraz budowana będzie teologia tych tematów. To wszystko jest nowe.
Jakie tematy potrzebują najpilniej nowej teologii?
Kościół czeka poważna dyskusja o teologii posług. Same postulaty ich tworzenia nie wystarczą, trzeba zbudować z wnętrza katolickiej teologii ich teorię. Taka teologia istnieje w innych Kościołach. U nas praktyka posług istnieje, pytanie: jak budować ich teologię, jak ustanawiać je w diecezji? Trzeba też opisać, w jakiej relacji będą posługi ordynowanych i nieordynowanych w jednej diecezji. Problemem jest, że uważamy posługi za służbę Kościołowi, a nie za coś, do czego się oficjalnie powołuje. Ciekawe, że mamy bardzo mało teologów, którzy tym tematem się zajmują. Jedynym latynoskim teologiem, który zajmował się tym całe życie, jest Antonio de Almeida z Brazylii. Teraz to centralne zagadnienie.
Jak to się stało, że Franciszek przyjechał do Rzymu z pomysłem synodalności i reformy? Zapowiadał ich potrzebę już w „Evangelii gaudium”. Czy stoi za tym jego osobowość, formacja, doświadczenie Kościoła?
Myślę, że przede wszystkim usłyszał na konklawe od kardynałów o potrzebie reformy. Wiedział, że coś musi się zmienić i to jest zadanie na ten pontyfikat. Poza tym ma styl charakterystyczny dla większości latynoamerykańskich biskupów, bo nasz Kościół jest bardziej horyzontalny. Dla Franciszka relacje są bardziej otwarte, bezpośrednie, co daje mu więcej okazji słuchania i dowiadywania się, co się dzieje. Poza tym on umie uznać błąd, jak w Chile, gdy najpierw bronił biskupa, którego mianował, a gdy zorientował się, że był przez chilijski episkopat oszukiwany, przeprowadził własne śledztwo. Jest otwarty na zmiany nawet tam, gdzie już wcześniej zadecydował. To też jest nowe.
Klerykalizm nazwał wprost ­problemem.
Tak, i to już w pierwszym roku pontyfikatu. W Ameryce Południowej klerykalizm zbudowany jest bardziej wokół sakramentów, co też jest dotkliwe. W Europie, Stanach Zjednoczonych, no i zwłaszcza w Watykanie mamy inny klerykalizm: organizacyjny. Niemożliwa jest relacja horyzontalna. To nie tyle klerykalizm, co hierarchalizm. I to właśnie władzę powiązaną z hierarchią Franciszek wziął na warsztat.
Mówisz: będziemy mieli synodalny Kościół lub żaden. Możesz opisać wizję takiego Kościoła?
Pierwszy element to zaangażowanie. Zaangażowanie wszystkich – świeckich kobiet i mężczyzn, zakonników, biskupów – w wypracowanie i podejmowanie decyzji. Drugą rzeczą jest wprowadzanie specjalistów, a nie tylko ludzi dobrej woli. Administrujesz instytucją – potrzebujesz administratora. Prowadzisz duszpasterstwo związane z pracą społeczną – też potrzebujesz specjalistów. Zwykle tak nie robimy, bo księża powołują do tego znajomych lub...
...zgarniają całą robotę.
Dokładnie. Poza tym, gdy powstaje dokument, to tworzy go biskup i paru księży, albo sam biskup, konsultujący paru teologów. A potrzebne są szerokie konsultacje z ludźmi. Zresztą to nic nowego. W Ameryce Południowej w latach 30. i 40. zeszłego wieku Akcja Katolicka robiła badania społeczne na potrzeby biskupów, a ci używali wyników do pisania listów pastoralnych. Był to jeden z największych ruchów kościelnych.
A dziś?
W CELAM zatrudniliśmy zewnętrzną firmę jako audytora, jej pracownicy nawet nie rozumieli katolickiej terminologii. Tworząc dokument braliśmy pod uwagę głosy zewnętrznych konsultantów, teologów, z szerszych konsultacji w Kościele. A co najważniejsze, ten nowy model działania stał się doświadczeniem całej Konferencji Episkopatów Ameryki Południowej i Karaibów, a nie pojedynczego biskupa.
Co zaleciłbyś tym z nas, którzy żyją w krajach, gdzie biskupom nie śniła się taka synodalność?
Pandemia pokazała, że możemy dotrzeć bezpośrednio do ludzi, bez pośrednictwa struktur Kościoła. Możemy przez internet spotykać się na modlitwie czy wykładach. To jest nowy sposób pracy, również nowe narzędzie duszpasterskie. W ten sposób tworzy się świadomość nowych tematów i metod bycia Kościołem.
Tak, cały świat odebrał tę lekcję.
Tyle mówiliśmy o zmianie mentalności i jej znaczeniu dla reformy Kościoła, a te narzędzia naprawdę ułatwiają katolikom z różnych części świata wymianę doświadczeń i wypracowywanie wspólnych rozwiązań. Rozmawiałem z młodymi ludźmi, którzy po doświadczeniu spotkań z katolikami z innych krajów chcą zmienić sposób pracy u siebie. Teologii uczyłaś się wcześniej na wydziale, katechezy w parafii. Teraz teologowie wykładają na internetowych platformach i każdy może tam zajrzeć. Decentralizujemy wiedzę w Kościele!
To taki przełom?
Tak, tworzy się nowa świadomość, która przyspieszy konieczne zmiany. One nie biorą się z siedzenia i wymyślania ich, ale ze zmiany świadomości, która przekuwa się w presję na Kościół.
Nie jestem pewna, czy to wystarczy.
Rozumiem. Nie wierzę w wielkie przewroty ani w to, że Kościół zmieni się cały w jednej chwili. Ale wierzę w konkretne doświadczenia, które pokazują, że można coś robić inaczej. Kościół zawsze się tak zmieniał. Zmianę wykuwa mniejszość. Kościół jest Kościołem wspólnot, małych społeczności.
Jak to się robi w praktyce?
Na przykład włoska teolożka Serena Noceti prowadzi teraz kurs dla parafii, diecezji i biskupów o tym, co oznacza zmiana w posługach i ustanowienie akolitatu oraz lektoratu również dla kobiet. To praca oddolna i mozolna. Służąca budowie nowej świadomości.
A jakie miejsce w tej nowej świadomości powinien zajmować fakt, że Kościół tworzymy jako kobiety i mężczyźni?
Teraz świadomość płci pojawia się coraz mocniej, nawet jeśli nie jest to wyrażane wprost. Może się tak nie wydawać, ale to wielka zmiana. Mam przyjaciółkę teolożkę we Włoszech, która zajmuje się eklezjologią ludu Bożego. Mówi, że dziesięć lat temu nie mogłaby pisać tego, co pisze teraz, i uniknąć kary od biskupa. No i czytasz, co ona pisze, i prawdę mówiąc, nie ma w tym nic groźnie rewolucyjnego.
Czyli znów zmiana polega na tym, że teologowie i teolożki nie są karani. Mam się cieszyć?
Kobiety w Ameryce Południowej mają stowarzyszenie Teologanda, w Hiszpanii też jest stowarzyszenie kobiet tworzących teologię. Ważne jest nie tylko postulowanie obecności kobiet u władzy i tworzenie presji, ale także wypracowanie teologii posług włączającej tematy gender i feminizmu. Teologii i eklezjologii robionej z perspektywy kobiet. I to już wkracza w główny obieg. W podręczniku używanym na wydziale teologii w ­Buenos Aires jest rozdział o eklezjologii z feministycznej perspektywy. Musimy nie tylko żądać większej obecności kobiet w strukturach Kościoła, ale rzucać wyzwanie teologiczne. Budować teologiczną presję. ©

BRATNI ZEW / MATERIAŁY PRASOWE
RAFAEL LUCIANI jest świeckim teologiem z Wenezueli, profesorem Jezuickiego Uniwersytetu Katolickiego Andrés Bello w Caracas i Boston College w USA. Ekspert Rady Episkopatu Ameryki Łacińskiej (CELAM) i członek zespołu doradczego Konfederacja Zakonników Ameryki Łacińskiej (CLAR). Niedawno mianowany ekspertem komisji teologicznej przygotowującej najbliższy synod biskupów.","RAFAEL LUCIANI, ZUZANNA RADZIK",28.06.2021,https://www.tygodnikpowszechny.pl/czas-przemian-168176
13,KOŚCIÓŁ W SKRÓCIE,4–10 października,"NOWELIZACJA
Także ksiądz, a nie wyłącznie biskup, będzie mógł zostać sekretarzem generalnym Konferencji Episkopatu Polski zgodnie z nowelizacją jej statutu – ujawnił sekretarz episkopatu bp Artur Miziński. W sytuacjach nadzwyczajnych, takich jak pandemia, zebrania KEP będą mogły odbywać się online, a niektóre kompetencje Konferencji przejdą na przewodniczącego oraz prezydium.
KARA
Suspendowany za nieposłuszeństwo i fałszywe oskarżanie przełożonych ks. Daniel Galus z tzw. pustelni w Czatachowej otrzymał kolejne kary. Ponieważ nadal sprawuje msze i udziela sakramentów, metropolita częstochowski zabronił prowadzonej przez zbuntowanego kapłana wspólnocie Miłość i Miłosierdzie Jezusa używania określenia „katolicka”.
PIERŚCIEŃ
Niecodziennie zakończyła się trwająca na Facebooku aukcja srebrnego pierścienia krakowskiego biskupa pomocniczego Damiana Muskusa na rzecz chorej na SMA Zosi Pająk. W regulaminowym czasie pierścień został wylicytowany za 13,1 tys. zł. Aukcja jednak trwała dalej i dwóch licytujących zaproponowało po 16 tys. zł. Ofiarodawca i licytujący uzgodnili, że biskup przekaże im dodatkowe dwa pierścienie, a na konto Zosi trafi w sumie 45 100 zł.",,10.10.2022,https://www.tygodnikpowszechny.pl/kosciol-w-skrocie-179600
14,SPRAWIEDLIWSZY DOM. KOGO PRZYCIĄGA EKONOMIA FRANCISZKA,"Franciszek zainspirował globalny ruch młodych ludzi, którzy chcą budować nowe myślenie ekonomiczne.","Gdy usłyszał o Ekonomii Franciszka, postanowił się zgłosić. Mateusz jest rolnikiem w trzecim pokoleniu. W latach 70. jego dziadkowie przenieśli się z południowo-wschodniej Polski na Żuławy Wiślane. Na 14 hektarach uprawiali buraki cukrowe i zboża, hodowali krowy mleczne i owce. Gdy nadeszła transformacja, a Polska weszła do UE, zmieniał się charakter i rozmiar gospodarstwa. Dziś to 700 hektarów przeznaczonych na łąki – sprzedaż siana okazała się biznesem najbardziej opłacalnym.
W rodzinnym gospodarstwie Mateusza nie bez znaczenia są też kwestie środowiskowe. Dzięki rezygnacji z uprawy orkowej i przejściu na rolnictwo regeneratywne udaje się zmniejszyć emisje gazów cieplarnianych i magazynować większą ilość dwutlenku węgla w glebie, a przez to pozytywnie odpowiadać na wyzwania związane ze zmianami klimatycznymi. W 2020 r. Mateusz razem z bratem Pawłem założyli spółkę European Carbon Farmers, która ma za zadanie wspierać rolników w działaniach na rzecz łagodzenia zmian klimatycznych i wywierać wpływ na politykę na szczeblu europejskim, umożliwiającą handel ujemnymi emisjami. Dzięki temu przejście na rolnictwo regeneratywne będzie nie tylko wyborem słusznym, ale też opłacalnym finansowo – dla rolnika i dla społeczeństwa.
– Kiedy wybieraliśmy obszary pracy, czyli tzw. wioski tematyczne, w ramach których będziemy pracować w Ekonomii Franciszka, zastanawiałem się nad wyborem tej zatytułowanej „CO2 a nierówności” – opowiada Mateusz. – Ostatecznie jednak dołączyłem do zespołu „Rolnictwo i sprawiedliwość”.
Wirtualne wioski
W 2019 r. Franciszek zaprosił młodych z całego świata do współtworzenia „paktu dla nowej ekonomii”. Wydarzenie to miało przełożyć na praktykę papieską myśl społeczną zawartą w encyklikach „Laudato si” i „Fratelli tutti”. Zaproszono osoby do 35. roku życia, zaangażowane w biznes, rolnictwo, przemysł, a także akademików i aktywistów społecznych. W marcu 2020 r. mieli spotkać się w Asyżu i obradować nad najważniejszymi współczesnymi problemami ekonomicznymi. Zgłosiło się ponad 2 tys. uczestników ze 115 krajów, w tym około 30 Polaków.
– Trochę przekornie powiem, że odpowiadałem na zaproszenie nie tyle papieża, co prof. Luigina Bruniego, który jest nie tylko świetnym ekonomistą, ale też ­spiritus movens całego tego przedsięwzięcia – mówi Marcin Kawko, doktorant SGH i ekonomista Obserwatorium ­Caritas. – Moje relacje z Kościołem były do tej pory raczej sinusoidalne, raz jest mi z nim po drodze, a innym razem niekoniecznie. Przeważyło zainteresowanie zagadnieniem od strony naukowej. Już w trakcie studiów w SGH prof. Tomasz Dołęgowski zwrócił moją uwagę na nauczanie społeczne Kościoła i w tym obszarze zacząłem szukać myśli opartej na tradycji, ale też mądrej i ożywczej, prowadzącej do działania. Te poszukiwania zaprowadziły mnie w stronę ekonomii obywatelskiej. To ruch włoskiej szkoły ekonomicznej, któremu obecnie przewodzi właśnie prof. Bruni. Uznałem, że skoro to on jest organizatorem, może być ciekawie.
Pandemia pokrzyżowała plany organizatorów i wiosenne spotkanie w Asyżu odwołano, ale inicjatywa przeniosła się do przestrzeni wirtualnej. Międzynarodowe grupy, skupione wokół takich tematów jak: zarządzanie i dar, finanse i człowieczeństwo, praca i troska, rolnictwo i sprawiedliwość, energia i ubóstwo, biznes i pokój, kobiety w gospodarce, CO2 a nierówności, powołanie i zysk, biznes w transformacji, życie i styl życia oraz polityki publiczne i szczęście – obradowały przed ekranami.
– Ta forma okazała się sporym wyzwaniem – mówi Marcin, który dołączył do wioski „Powołanie i zysk”. – Spotykaliśmy się na wideorozmowach co poniedziałek i dzieliliśmy się wrażeniami, pomysłami. Pomocna okazała się obecność osób starszych, z większym doświadczeniem zawodowym, nieformalnych opiekunów. W naszym przypadku była to m.in. s. prof. Helen Alford, ekonomistka, dziekan nauk społecznych na Uniwersytecie Angelicum i członkini Papieskiej Akademii Nauk Społecznych. Pomogła nam w sprecyzowaniu obszaru i kierunku naszych działań. W międzyczasie wyklarowały się dwie konkretne inicjatywy.
Jedną z nich był The Profit Podquest, w który mocno zaangażował się Marcin. Działają w ramach sześcioosobowego zespołu: Alessandra Fasol z Włoch, Henrique Sengès z Brazylii, Ingrid Ocampo z Kostaryki, Vincent Chee z Malezji, Eveling Sanchez z Wenezueli i on – z Polski. Wspólnie realizują podkast, w którym rozmawiają o działalności gospodarczej wykraczającej poza wąsko rozumiany zysk. W jednym z odcinków Hickey Loughlin, który w przeszłości zajmował się konsultingiem finansowym dla międzynarodowych firm, opowiada, jak po rozmowie ze swoim biskupem zdecydował się założyć Blueprint for Better Business – organizację, która doradza światowym gigantom, jak budować swój biznes wokół ważnych dla ludzi wartości. W innym s. Helen Alford dzieli się swoją drogą: dawna studentka inżynierii nowych technologii wstąpiła do zakonu dominikanek. Zaczęła studiować ekonomię, szukając w niej personalistycznego wymiaru. „Wszystko, co robimy, jest odwrócone do góry nogami – mówi. – Stawiamy w centrum technologię, a dopiero potem gromadzimy ludzi wokół niej”.
– Ekonomia Franciszka to nie jednorazowe wydarzenie, ale złożony proces – tłumaczy Marcin. – Gdybym miał zdefiniować, co kryje się pod tym pojęciem, wskazałbym na trzy wymiary. Pierwszy to spójna wizja świata, systemu gospodarczego i jego przeznaczenia, ze wskazaniem punktu centralnego: człowieka i relacji, w których on się znajduje. Drugi to oddolna inicjatywa poszukująca narzędzi do realizacji tej wizji. A trzeci to formujący się ruch społeczny, zrzeszający uczestników z całego świata.
Stąd szereg akcji i inicjatyw o mniejszym lub większym zasięgu zebranych pod wspólnym sztandarem Ekonomii Franciszka.
Eksperymentalna farma
Ibadan w Nigerii i Manaus w Brazylii – wybór lokalizacji był od razu oczywisty. To tu powstały dwa modelowe gospodarstwa w ramach projektu The Farm of Francesco wypracowanego przez uczestników wioski „Rolnictwo i sprawiedliwość”. Młodzież zdobywa tam doświadczenie z zakresu rolnictwa regeneratywnego, uczy się przedsiębiorczości i modeli biznesowych, a zdobyte kompetencje może w przyszłości wykorzystać w swoich rodzinnych wioskach.
W grupie uczestników znaleźli się m.in. Rita z Nigerii i Ariel – Brazylijczyk. Ich perspektywa przysłużyła się do wyboru miejsc i utworzenia gospodarstw. Ariel zainwestował własne środki finansowe, nigeryjska farma to inwestycja innego uczestnika projektu, Giacoma – Włocha, który jest rolnikiem w Niemczech i po rozmowach z Ritą zdecydował się na taki krok.
– Impulsem były słowa Rity, która zwierzyła nam się, że 70 procent swoich dochodów przeznacza na zakup jedzenia – opowiada Mateusz. – Wtedy Giacomo wpadł na pomysł, że będzie jej o wiele łatwiej, jeśli nie tylko będzie mogła jeść to, co sama wyhoduje, ale też sprzedawać naddatki na lokalnym rynku. Tak powstało gospodarstwo, w którym plantacja bananów połączona jest z uprawą różnych warzyw. Dzięki prostym systemom nawodnienia można było je zbierać nawet w porze suchej.
Toksyczna niesprawiedliwość
We wrześniu 2022 r. udało się to, na co uczestnicy Ekonomii Franciszka czekali od dawna – po długim czasie pracy zdalnej w zespołach i dwóch globalnych konferencjach online zorganizowanych w listopadzie 2020 i październiku 2021 r. spotkali się na żywo w Asyżu.
– Obawiałem się, że to wszystko będzie takie hurraoptymistyczne: niewiele spotkań wnoszących coś na poziomie wiedzy, wymiany myśli, za to dużo śpiewania piosenek, tańczenia i obejmowania się – wspomina Marcin. – No i rzeczywiście tak było. Ale, co ciekawe, wcale mi to nie przeszkadzało. Podobała mi się ta otwartość i relacyjność realizowana w praktyce, bez wielkich słów. Przecież także o to nam chodzi w Ekonomii Franciszka. Duże wrażenie zrobili na mnie zwłaszcza ludzie z Ameryki Łacińskiej. Ich uśmiechnięte twarze i szeroko otwarte ramiona dodawały energii i zachęcały do działania bardziej niż jakiekolwiek przemowy.
– Najbardziej zapadły mi w pamięć rozmowy z dwoma Afrykańczykami, którzy dosiedli się do nas przy kolacji – opowiada Adam Zych, przedsiębiorca i prezes Fundacji Projekt PL. Choć ze względu na wiek i zawodowe obowiązki nie włączył się aktywnie w projekt, to od początku przygląda się Ekonomii Franciszka z dużym zainteresowaniem. Udało mu się także pojechać do Asyżu. – Jeden z nich był dyrektorem banku francuskiego z Wybrzeża Kości Słoniowej, drugi, Ugandyjczyk, pracował w Unii Afrykańskiej. Opowiadali o problemach globalnych z perspektywy własnego życia. To było doświadczenie prawdziwie otwierające oczy. Na przykład ten chłopak z Ugandy mówił, że w czasach jego dzieciństwa każdy był w stanie wyżywić się, uprawiając niewielkie poletka, i głód właściwie nie istniał. Tymczasem dziś ogromne połacie kraju z powodu suszy nie nadają się pod uprawę. A więc głód to nie wynik zaniedbań ­rozwojowych. Po prostu ludzie nie mają żadnej kontroli nad swoim losem, bo są ofiarami zmian klimatycznych. Pracownik banku natomiast uświadomił mi, że w byłych koloniach francuskich walutą wciąż jest frank, o którego stabilność dba Francuski Bank Narodowy. To dało mi do myślenia. O wartości waluty decydują nie centralne banki krajowe, ale podmiot francuski, co na pewno ma wpływ na ograniczenie niezależności i suwerenności tych państw. Dla mnie to przykład, miękkiego i pośredniego, ale jednak neokolonializmu.
„Starając się ratować planetę, nie możemy zaniedbać cierpiącego mężczyzny i kobiety – zwrócił się do uczestników spotkania Franciszek. – Zanieczyszczenia, które zabijają, to nie tylko dwutlenek węgla: naszą planetę zanieczyszczają zabójczo także nierówności. Nie możemy pozwolić, aby nowe klęski ekologiczne usunęły z opinii publicznej dawne i stale obecne klęski niesprawiedliwości społecznej, a także niesprawiedliwości polityczne”.
Kapitalizm po polsku
– Ruch Ekonomii Franciszka skupia się na trzech bardzo ważnych we współczesnym świecie zagadnieniach – zauważa Adam Zych. – Pierwszy to problem ubóstwa i rosnących nierówności, który z perspektywy globalnej wciąż pozostaje palącą kwestią. Drugi to zmiany klimatyczne i zagrożenia środowiskowe. A trzeci, z mojej perspektywy najbardziej interesujący, to zmiana paradygmatu kapitalizmu, zgodnie z którym rozwój opiera się wyłącznie na wzroście zysków. To prawda, że nie tylko środowisko skupione wokół Franciszka zwraca na to uwagę, bo nawet wśród ekonomistów, laureatów Nagrody Nobla, pojawia się problem granicy wzrostu gospodarczego lub częściowej regulacji rynku. Jednak w polskich realiach te tematy pozostają niszowe.
Kryzys ekologiczny i ubóstwo z perspektywy naszego kraju nie są aż tak bardzo widoczne, a neoliberalna gospodarka, którą zachłysnęliśmy się po 1989 r., dla wielu wciąż wydaje się jedyną słuszną opcją. Ten stan rzeczy stał się dla Adama Zycha impulsem do założenia Fundacji Projekt PL, której działania – jak przyznaje – są w pewien sposób tożsame z problematyką poruszaną w ramach Ekonomii Franciszka.
– Zajmujemy się głównie próbą odpowiedzi na pytanie, jak powinien wyglądać kapitalizm skoncentrowany na człowieku. Bo to, że jesteśmy skazani na system kapitalistyczny, zaczyna być powoli dla wszystkich jasne. Bez wątpienia wymaga on jednak poprawy na wielu płaszczyznach. Dlatego potrzebujemy dyskusji na ten temat. Nasza fundacja jest think tankiem, zadajemy sobie pytania: czy da się zbudować system gospodarczy, którego aksjomatem nie będzie nieograniczony wzrost? Jak budować model, w którym siłą napędową są realne potrzeby człowieka, a nie pragnienia sztucznie napędzane przez reklamę? Jak kształtować gospodarkę odpowiadającą na rosnące wyzwania związane z opieką nad dziećmi i osobami starszymi? Raz do roku organizujemy konferencję „Polski model kapitalizmu”. Zapraszamy na nią ekonomistów, którzy mają troszkę inne spojrzenie, ciekawy punkt widzenia, na przykład w zeszłym roku, w grudniu, był z nami Branko Milanović, ekonomista zajmujący się nierównościami, i prof. Marcin Piątkowski.
– Największym wyzwaniem jest dla mnie brak zrozumienia w najbliższym otoczeniu – mówi Mateusz. – Nieraz w dyskusjach słyszałem: nie obchodzi mnie, co się dzieje gdzieś tam daleko. Po co mam pomagać ludziom na drugim końcu świata? Mamy wystarczająco dużo własnych problemów.
Marcin zwraca uwagę, że jednym z największych sukcesów Ekonomii Franciszka jest to, że daje alternatywną, ale też konstruktywną opowieść o świecie. Taką, która przyczynia się do budowania wspólnoty. Znamienne jest, że do udziału w wydarzeniu zaproszeni zostali nie tylko katolicy, ale też wyznawcy innych religii i ateiści.
– Owszem, mamy poważne problemy, ale w konkretny sposób możemy je rozwiązywać – zauważa Marcin. –Wezwanie do zaangażowania dotyczy każdego z nas, nie tylko tych, którzy zajmują się ekonomią jako akademicy. Przecież wszyscy, chcąc nie chcąc, jesteśmy zanurzeni w ekonomii. I albo możesz być przedmiotem ekonomii, którym inni będą rozgrywać, jak chcą, albo możesz stawać się podmiotem. Nawet jeśli to będzie działanie na najniższym szczeblu, to wciąż jest to moralnie jedyny właściwy wybór. ©
   ",DOROTA BIDZIŃSKA,05.02.2023,https://www.tygodnikpowszechny.pl/sprawiedliwszy-dom-kogo-przyciaga-ekonomia-franciszka-182276
15,WALKA KARNAWAŁU Z POSTEM. W HISTORII SZTUKI TO CZĘŚCIEJ SATYRA NIŻ MORALITET,"Słynne przedstawienia „Walki karnawału z postem” krytykują zarówno protestantów, jak i katolików. Znajdziemy na nich i rozpustę i fałszywą pobożność.","Niektóre z dzieł sztuki dawnej są tak znane,  że sam ich temat – nawet jeśli nie był wyjątkowy – funkcjonuje jako tytuł automatycznie kojarzony z jedną, najpopularniejszą realizacją. Wielokrotnie słyszałam odniesienia do „rzeźby Dawida” albo do „Piety” z założeniem, że oczywiście chodzi o konkretne dzieła Michała Anioła Buonarrotiego, tak jakby nie istniały dziesiątki innych Piet czy figur biblijnego Dawida. Na hasło „Ostatnia Wieczerza” większość natychmiast myśli o malowidle Leonarda da Vinci; co ciekawe, to właśnie dzieło bardzo często również bywa reprodukowane na obrazkach będących pamiątką Pierwszej Komunii, mimo że jest to Ostatnia Wieczerza, która akurat nie pokazuje ustanowienia Eucharystii, lecz zapowiedź zdrady Judasza. 
Do takich dzieł kojarzonych po samym tylko tytule należy również „Walka karnawału z postem”. Oczywiście pierwsze skojarzenie to obraz Pietera Bruegla Starszego (ok. 1526/30-1569), namalowany w 1559 r. i najprawdopodobniej zakupiony w początku XVII wieku przez cesarza Rudolfa II Habsburga; dziś znajduje się w Kunst­historisches Museum w Wiedniu (il. na górze strony). 
DOMINIKANIE WYGŁOSZĄ KAZANIA SPRZED STULECI. Najsłynniejsze kazania głoszone w ciągu 800 lat istnienia zakonu przypomną w okresie Wielkiego Postu dominikanie z Wiednia >>>>
Drugim skojarzeniem mogą być liczne kopie tego dzieła, które wyszły z warsztatu syna artysty, Pietera Brueghla Młodszego (1564-1638). Jedna z nich, prawdopodobnie XVII-wieczna, była nawet w Muzeum Narodowym w Krakowie, lecz niestety jest stratą wojenną. Obraz ten, pochodzący ze zbiorów Stanisława hrabiego Ursyn Rusieckiego, 5 grudnia 1939 r. został z Muzeum Narodowego w Krakowie zarekwirowany do dekoracji siedziby niemieckich władz Dystryktu Krakowskiego, która znajdowała się w Pałacu pod Baranami. Siedzibę tę zajmował baron Otto von Wächter, zaś dzieła sztuki do dekoracji wnętrz wybierała jego żona Charlotte, która po wojnie wróciła z dziećmi do Salz­burga. Zabrała z Krakowa przynajmniej część dzieł zgromadzonych w Pałacu pod Baranami – po „Walce karnawału z postem” słuch zaginął. 
Jednak „Walka karnawału z postem” to temat, który podejmowali nie tylko Bruegel i jego syn. 
Zaginione pierwowzory
Twórczość Pietera Bruegla Starszego była osadzona w tradycji niderlandzkiej sztuki wcześniejszych pokoleń – przede wszystkim trzeba tu przywołać dzieła Hieronymusa Boscha (ok. 1450-1516). Artysta ten słynął z fantastycznych (chciałoby się rzec: „surrealistycznych”) kompozycji o złożonej symbolice, najczęściej interpretowanych jako przedstawienia mizernej kondycji ułomnej ludzkości, przemijania, grzechów, ludzkiej głupoty i słabości. Twórczość Boscha cieszyła się dużą popularnością (nie był wcale artystą-szaleńcem ani odtrąconym przez świat outsiderem).
Wielkim fanem twórczości Boscha i kolekcjonerem jego dzieł był hiszpański król Filip II Habsburg (1527-1578); stąd najwięcej dzieł tego artysty znajduje się dziś w Muzeum Prado w Madrycie. W inwentarzach pojawia się obraz na płótnie pędzla Boscha, który zdobił pałacyk myśliwski Filipa, a przedstawiał alegorie karnawału i postu – niestety, nie przetrwał. Nawiasem mówiąc, Medyceusze także mieli we Florencji flamandzki obraz na płótnie, ukazujący personifikację postu z tańczącymi wokół postaciami (zapewne była to satyra na post), który również się nie zachował. 
Przez długi czas zakładano, że niezachowaną kompozycję Boscha ze zbiorów Filipa znamy z kilku późniejszych kopii, z których jedna znajduje się w Noordbrabants Museum w ’s-Hertogenbosch (utrzymana w skali szarości, datowana na lata 40. XVI wieku), następna w Rijksmuseum w Amsterdamie (z końca XVI wieku, il. 2), podobna w Museum Mayer van den Bergh w Antwerpii (2 poł. XVI wieku), a kolejne w prywatnych kolekcjach.

Il. 2. Obraz z RIJKSMUSEUM W AMSTERDAMIE
Dziś jednak badacze odrzucają tę hipotezę; raczej są to powtórzenia jakiegoś antwerpskiego dzieła, zapewne z pierwszej połowy XVI wieku, stworzonego przez jednego z naśladowców Boscha. 
Przedstawienie zawiera pewne absurdalno-fantastyczne elementy charakterystyczne dla twórczości Boscha: jak chociażby grupę postaci schowanych w rozprutej sakwie gigantycznych dud. Dudy były instrumentem kojarzonym z męskimi genitaliami; w sztuce średniowiecznej występowały często w groteskowych przedstawieniach odnoszących się do rozpusty, słabości, grzechu. W tym obrazie zresztą personifikacja karnawału – czyli człowiek niesiony na stole, odziany w szaty zakonnika – również gra na dudach. Całą salę wypełniają biesiadnicy – pijący, tańczący, śpiewający, oddający się rozpuście. Post zapewne reprezentuje postać w długiej sukni, niosąca na głowie stół z rybami – niemal nikt jednak nie zwraca na nią uwagi. 
Tańczące na pierwszym planie osoby duchowne zostały z czasem zinterpretowane jako przedstawienie Marcina Lutra i jego żony (byłej zakonnicy) Katarzyny von Bora; w obrazie w Rijksmuseum widnieje podpis „Oto taniec Lutra i jego zakonnicy”. Taka inskrypcja nadaje przedstawieniu charakter antyprotestancki, ale pierwotnie mogło być na odwrót; mnisi oddający się rozpuście i pijaństwu pojawiali się także w antykatolickich przedstawieniach czasów Reformacji. Wydaje się, że to właśnie religijno-społeczny kontekst rozdartych przez Reformację Niderlandów XVI stulecia stał się kluczowym czynnikiem popularności przedstawień „Walki karnawału z postem”. 
Świętowanie Ostatków
Sama koncepcja personifikacji Postu i Karnawału, stających do pojedynku, ma korzenie w zabawach ludowych oraz ostatkowych spektaklach ulicznych. Każda ze stron mogła mieć zresztą swoją armię. Grafika projektu Fransa Hogenberga (1535-1590), wydana w Antwerpii przez Hieronymusa Cocka (1510-1570), ukazuje na pierwszym planie kobiety walczące ze sobą przy użyciu żywności; pani od strony Karnawału wymachuje udźcem, podczas gdy jejmość od Postu wywija rybą (il. 3).

Il. 3 / RIJKSMUSEUM W AMSTERDAMIE
W roli ­Karnawału ­występuje mężczyzna siedzący na beczce, w naszyjniku z kiełbas, z rożnem w dłoni; Post zaś uosabia kobieta siedząca na kamieniach, trzymająca ruszt z rybami. Obie personifikacje jadą na wozach ­ciągniętych przez uczestników zabawy. Grafika ta została wydana w roku 1558, czyli na rok przed tym, gdy Pieter Bruegel Starszy ukończył swój słynny obraz.
Zachowane zapiski dotyczące ludowych sztuk karnawałowych mówią o przedstawieniach walki między Cebulą i Śledziem a Kiełbasą i Szynką. Post, Księżniczka Poszczących i Pokutujących napomina Karnawał, Cesarza Pijaków i Obżartuchów, aby nie zapominał o swej duszy w czasie zabaw. Ostatecznie spór zostaje rozstrzygnięty w ten sposób, że Post otrzymuje władzę przez 40 dni w roku, plus dwa dni w każdym tygodniu: w środę i piątek. 
PAPIEŻE I MOWA NIENAWIŚCI. O ANTYSEMITYZMIE NIE TYLKO W ŚREDNIOWIECZU. Chrześcijaństwo nie tylko nie chroniło przed antysemityzmem, ale wręcz do niego prowadziło – wynika z książki abp. Grzegorza Rysia >>>>
Najczęściej satyra karnawałowa wymierzona była w obżarstwo. Dla ówczesnych odbiorców naturalne było skojarzenie postaci na beczce z personifikacją grzechu nieumiarkowania w jedzeniu i piciu. Znakomitym przykładem takiego przedstawienia (bez związku z karnawałem) jest fragment, który niegdyś należał do tryptyku zawierającego alegorie siedmiu grzechów głównych. W scenie „Nieumiarkowania...” – a jest to dzieło samego Hieronymusa Boscha, datowane na koniec XV wieku (Yale University Art Gallery, il. 4) – tłusty jegomość na beczce gra na instrumencie dętym. 

Il. 4. / YALE UNIVERSITY ART GALLERY
Późnośredniowieczne zabawy karnawałowe, mimo religijnej otoczki zbliżającego się Wielkiego Postu, miały głównie charakter świecki i rzeczywiście związane były z obżarstwem, opilstwem i nierzadko rozpustą. Zgodnie z pradawną tradycją u schyłku zimy, ale jeszcze przed początkiem wiosennej wegetacji, w większości kultur pogańskich (na przykład germańskich czy słowiańskich) obchodzono święta mające na celu przywołanie wiosny: palono oczyszczające ognie, a także starano się obłaskawić groźne bóstwa władające gromami (przed nadejściem wiosennych burz). Obca nam już chyba idea niepohamowanej konsumpcji mięsa, po której następuje okres postu, związana była z dostępnością pożywienia w określonych okresach roku: zgromadzone na święta mięsiwa trzeba było dojeść, a potem następował głodowy przednówek. 
Karnawałowe szaleństwa były oczywiście piętnowane przez kaznodziejów – Kościół katolicki grzmiał, zalecając pokutę, posty i jałmużny, a także promując kupowanie odpustów. A potem przyszła Reformacja. 
Burzliwy wiek XVI 
Późnośredniowieczny rozkwit sztuki i kultury w Niderlandach przypadł na czasy, gdy tereny te znajdowały się pod rządami książąt Burgundii z bocznej linii Kapetyngów. Niestety ostatni z nich, Karol Śmiały, zginął na polu walki w roku 1477, nie pozostawiając męskiego potomka. Po jego śmierci francuskie części jego państwa (Burgundia, Pikardia i Artois) wróciły na mocy prawa pod władzę królów Francji, zaś Niderlandy odziedziczyła jedyna córka Karola, Maria Burgundzka. Wyszła za mąż za Maksymiliana Habsburga – i to właśnie Habsburgowie przejęli władzę nad tym regionem. Ostatecznie do domeny habsburskiej włączył Niderlandy Karol V, król hiszpański i cesarz rzymski. 
Niderlandy tworzyło siedemnaście prowincji – niderlandzkie miasta były niezwykle zamożnymi, silnymi ośrodkami politycznymi, dążącymi do autonomii, co przez cały okres władzy książąt burgundzkich skutkowało ciągłymi konfliktami z dworem. Po śmierci Karola Śmiałego wojna domowa zmusiła Marię Burgundzką i Maksymiliana Habsburga do ustępstw i zatwierdzenia przywilejów poszerzających tę autonomię. W dynamicznie rozwijających się miastach niderlandzkich często pojawiali się cudzoziemcy i szybko rozwinęło się poparcie dla rewolucyjnych propozycji Lutra; jednocześnie katolickie władze robiły wszystko, aby Reformację zdusić. Karol V już w 1522 r. doprowadził do ustanowienia działalności Inkwizycji w Niderlandach – i wkrótce pierwsi męczennicy Reformacji spłonęli na stosach. 
Nie zatrzymało to jednak zmian; od lat 40. XVI wieku coraz większą popularność w Niderlandach zyskiwał kalwinizm, a walka o wolność wyznania łączyła się z walką o uwolnienie się spod władzy Habsburgów. Powstanie przerodziło się w wojnę, co w drugiej połowie XVI wieku doprowadziło nie tylko do powstania Holenderskiego Kościoła Reformowanego, ale także do uzyskania niepodległości przez północne prowincje i utworzenia protestanckiej Republiki Zjednoczonych Prowincji. Społeczno-religijne tło jest, jak się wydaje, ważne dla zrozumienia popularności przedstawień „Walki karnawału z postem” w sztuce niderlandzkiej XVI i XVII wieku. 
Istnieją mniejsze kompozycje, uważane za pochodne słynnego obrazu Brue­gla Starszego z 1559 r. – zredukowane do centralnych postaci Karnawału i Postu i kilku osób z ich otoczenia. Jest co najmniej osiem wersji tego przedstawienia, w domach aukcyjnych takich jak Christie’s czy Sotheby’s ostrożnie opisywanych jako krąg lub naśladowca Pietera Brueghla Młodszego, datowanych najczęściej na XVII wiek (il. 5).

Il. 5. / PRYWATNA KOLEKCJA
Museum of Fine Arts w Bostonie trzyma się dawnej atrybucji, przypisując swój obraz warsztatowi Pietera Bruegla Starszego, podczas gdy w opisie wersji ze Stedelijk Museum Vander Kelen-Mertens w Leuven pojawia się nazwisko Martena van Cleve (ok. 1527-przed 1581) – malarza współczesnego Brueglowi i znajdującego się pod jego silnym wpływem. 
Byłabym zresztą ostrożna w określaniu tej akurat – najwyraźniej dość popularnej – kompozycji jako zredukowanej wersji wiedeńskiego wielkiego dzieła Bruegla. Temat „Walki karnawału z postem” nie był wcale wyjątkowy, zbyt dużo jest też różnic w przedstawieniu głównych bohaterów. Post, choć uosobiony przez zakonnicę, siedzi okrakiem na beczce i w dodatku nieprzyzwoicie odsłania nogę. Wydaje się, że obie personifikacje ukazane są tutaj równie satyrycznie i trudno mówić o moralizatorskim nawoływaniu do porzucenia grzesznego życia i zwrócenia się ku pokucie. 
Satyra na dwie strony
Właściwie we wszystkich przywołanych powyżej przedstawieniach „Walki karnawału z postem” można doszukać się satyry czy wręcz krytyki obu stron konfliktu. Oczywiście Karnawał jest obżartuchem i pijakiem, a w jego orszaku znajdziemy rozpustników i hazardzistów. Postacie w maskach otaczające Karnawał niosą skojarzenie z sezonowymi maskaradami, ale mogą także symbolizować ludzi nieuczciwych, dwulicowych, fałszywych albo wręcz personifikować herezję. Niektórzy badacze uważają, że „karnawałowa” strona tych obrazów kryje karykaturę protestantyzmu w ujęciu katolickiej propagandy. Przeciwieństwem budynku kościoła po stronie Postu jest tawerna po stronie Karnawału, a luteranie bywali oskarżani o przenoszenie teologicznych dysput do niegodnej przestrzeni karczmy. 
WIELKI POST. SZTUKA CIERPLIWOŚCI. Ledwie minęła pandemia, zaczęła się wojna, której końca nie widać. Okres Wielkiego Postu może nas nauczyć, jak reagować na trudną rzeczywistość >>>>
Post natomiast w tak rozumianym konflikcie uosabia Kościół katolicki, który podkreślał kluczową rolę pokutowania za grzechy, poszczenia, dawania jałmużny. Protestanci, wychodząc z założenia, że zbawienie osiąga się nie przez uczynki, lecz przez wiarę, odrzucali te właśnie aspekty. Protestancka propaganda często przedstawiała katolicyzm jako fałszywego proroka, który na pokaz otacza się dewocyjnymi dekoracjami, pości i modli się godzinami, a w rzeczywistości jest zakłamany i w tajemnicy oddaje się rozpuście. Zresztą ul (umieszczony na głowie Postu w wielu przedstawieniach) był jednym z symboli Kościoła katolickiego. 
Pierwsze skrzypce po stronie Postu (zwłaszcza w obrazie Bruegla) gra margines społeczny: żebracy, którzy właśnie w czasie Wielkiego Postu mogli liczyć na największe jałmużny. Z punktu widzenia mieszczan-protestantów, wysoko ceniących sobie etos pracy, owi żebracy (nierzadko tworzący półświatek przestępczy) to, najdelikatniej mówiąc, pasożyty społeczne, których nie należało wspierać. Obecne we wszystkich obrazach dzieci – czy to bawiące się w karnawałowym orszaku, czy hałasujące postnymi kołatkami – symbolizują słabość i grzeszność obu stron konfliktu. Dziecięce zabawy w sztuce dawnej najczęściej interpretuje się jako metaforę słabej moralnej kondycji ludzkości, głupoty oraz niedojrzałości całego społeczeństwa. 
Taka interpretacja przedstawień „Walki karnawału z postem” najlepiej wpisuje się w atmosferę wszechobecnych i wielopłaszczyznowych konfliktów w społeczeństwie XVI-wiecznych Niderlandów. Już Erazm z Rotterdamu pod koniec lat 20. XVI wieku oceniał, że sytuacja się pogarsza: jak twierdził, wszędzie mówi się o ortodoksji i herezji, o katolikach i o naśladowcach antychrysta, ale nigdzie nie widać samego Chrystusa. W kolejnych dekadach niderlandzcy intelektualiści zauważali, że konflikty nie prowadziły do konstruktywnego dialogu. Flamandzki geograf, kartograf i historyk Abraham Ortelius pisał w grudniu 1567 r. w liście do kuzyna, że żyje w bardzo niespokojnych czasach, co się prędko, jak sądził, nie poprawi. Mianem chorób określił katolickie zło, gorączkę Gezów, dyzenterię hugenotów, pomieszane z innymi utrapieniami. Jak podsumował: jesteśmy wszyscy pełni dumy i ambicji, każdy chce być powołany, ale nikt nie chce być dobry; każdy chce pouczać innych, ale nikt nie chce żyć w pokorze. 
Ta interpretacja wcale nie zabiera wspomnianym przedstawieniom uniwersalnego charakteru. Rozpusta oraz fałszywa pobożność są przecież obecne i w naszych czasach. Jeśli chodzi o ambicję, egoizm, zaślepienie czy głupotę, też w zasadzie nic się nie zmieniło. Być może tylko zatraciliśmy umiejętność docenienia równowagi pomiędzy ekscesami cielesnych przyjemności Karnawału a oczyszczeniem, które niesie Post. Współczesne wytyczne dietetyków nie zalecają wszakże ani tymczasowego świątecznego obżarstwa, ani zbyt restrykcyjnej przednówkowej głodówki.  ",MAGDALENA ŁANUSZKA,17.02.2023,https://www.tygodnikpowszechny.pl/walka-karnawalu-z-postem-w-historii-sztuki-to-czesciej-satyra-niz-moralitet-182418
16,SIŁA BEZSILNYCH,"BOGDAN DE BARBARO: psychiatra i psychoterapeuta: Uznaję sens granic Europy i granicy naszego państwa, nie akceptuję jej swobodnego przekraczania, ale nie uznaję prawa do tego, żeby małe dzieci marzły w lesie, by ginęli ludzie, którzy są w naszym zasięgu.","KATARZYNA KUBISIOWSKA, MAREK KĘSKRAWIEC: Jak często sprawdza Pan wiadomości z granicy polsko-białoruskiej?
BOGDAN DE BARBARO: Codziennie. To są trudne do zniesienia obrazy, ale chcę wiedzieć, co się tam dzieje, bo wierzę, że czymś niezwykle ważnym jest to, jak zareaguję na ten kryzys w sferze emocjonalnej i intelektualnej – co poczuję i co pomyślę. I potem nie schowam się do swoich kryjówek, wolnych od dramatów tego świata.
Nastąpił rozdźwięk między tym, co chce serce, a tym, co podpowiada rozum. Z jednej strony ludzie pragną przytulić wszystkie dzieci tkwiące na granicy, a z drugiej przemawia do nich argument, że nie możemy wpuścić uchodźców, bo zaraz napłynie potężna fala sterowana przez Łukaszenkę. Czy miłość do własnych dzieci powoduje, że zgadzamy się na cierpienie innych dzieci?
W gruncie rzeczy to dylemat egzystencjalny: reagujemy na płacz konkretnego dziecka, którego los przemawia do naszej wyobraźni i naszych uczuć, a zarazem nie dociera do nas ból kilkunastu tysięcy innych dzieci, które tego samego dnia umierają z głodu na całym świecie. Gdybym szukał wersji najbardziej optymistycznej, myślałbym o powrocie do stwierdzenia św. Pawła: „Nie ma już Żyda ani poganina, nie ma już niewolnika ani człowieka wolnego, nie ma już mężczyzny ani kobiety”. Jest wiele nieszczęścia na świecie, ale płacz tego jednego dziecka na naszej granicy pomaga nam to sobie uzmysłowić.
Uzmysłowić, ale co dalej? Wpłacimy pieniądze na konto jakiejś organizacji pomocowej, wyrazimy poparcie w mediach społecznościowych i uspokoimy nasze sumienie. Uznamy, że zbawiliśmy świat...
Dla mnie będzie to raczej sygnał, że stajemy po dobrej stronie. Być może jest to jedno z najważniejszych zadań, przed którymi postawiło nas życie: byśmy umieli rozróżniać pomiędzy dobrym czynem a złym czynem. Utopią jest myślenie, że dobro zwycięży i od tego momentu zła już nie będzie. Ale zawsze można stanąć po stronie dobra. Nie licząc na szybki i pełny sukces, lecz dbając o to, czy się jest na właściwej drodze.
Wystarczy deklaracja takiej postawy?
Postawy, której towarzyszą czyny. Wyobraźmy sobie, że w Polsce zwycięża partia, która nie jest ksenofobiczna, nie dokonuje szwindli, nie promuje zła. Przecież i tak gdzieś w tle zaraz się pojawi inne, silne ugrupowanie ksenofobiczne. W dziejach świata nie było epoki, w której można by było powiedzieć: „No, nareszcie możemy być spokojni...”. Bo raj na ziemi jest nieosiągalny.
Marek Aureliusz mówił: „Gdy widzisz zło, to znajdź dla siebie cząstkę dobra”. Jeden wyśle śpiwory, drugi pojedzie na granicę, trzeci zamanifestuje swoje oburzenie na Facebooku. Nie mnie mówić, co kto ma zrobić w tej sprawie, natomiast jako terapeuta powiedziałbym, że także dla własnej higieny psychicznej jest ważne, by nie być biernym, nie dać się złu.
Inaczej rozumieją zło ludzie przeciwni pomaganiu uchodźcom na granicy. Uważają, że aktywiści i politycy opozycji są „pożytecznymi idiotami” i robią to, co dyktują Mińsk z Moskwą. Jak z takimi postawami dyskutować?
Istnieją ludzie, których nie przekonam, i muszę to brać pod uwagę. Szukałbym raczej tych, którzy noszą w sobie znak zapytania, którzy traktują kryzys na granicy jako dylemat egzystencjalny. Rozmawiając z kimś takim, dostrzegam złożoność problemu. I on, i ja zdajemy sobie sprawę, że istnieje wymiar polityczny, istnieje granica państwa, istnieje granica Unii. A jednocześnie jest tam człowiek, który umiera. Dobrze byłoby uwzględniać wszystkie te perspektywy, nawet jeśli wolimy rzeczywistość jednoznaczną – ­klarowną i zrozumiałą. Dla jednych będzie to wyłącznie płacz dziecka, a dla drugich wyłącznie obawa, że „muzułmanie nadchodzą”, bo ich tu Łukaszenka podesłał. W zależności od tego, gdzie będziemy stawiać swój gorący znak zapytania – w tę stronę kierowałbym spokojną dyskusję.
O ile byłaby ona możliwa. Mniej teraz rozmawiamy, bardziej się złościmy, pokrzykujemy, obrażamy.
Złoszcząc się, czy nawet wściekając, schodzimy do poziomu walki, która i mnie, i rozmówcy nic nie da, za wyjątkiem tego, że poczujemy się zmęczeni oraz okopiemy się w swych przekonaniach. Jeśli ktoś ma pogląd ukształtowany na sto procent, a lęk nie pozwala mu postawić przy nim znaku zapytania, to z pokorą muszę przyjąć, że nie wszyscy są gotowi rozmawiać i powinienem odpuścić.
Ale jaki proces zachodzi w umyśle człowieka, w innych sytuacjach wrażliwego na krzywdę i współczującego, a dziś przestającego reagować na ludzi śpiących w zimnie na granicy – wycieńczonych, przerażonych, umierających?
Bertolt Brecht napisał: „Człowiek ma większą skłonność ku dobru niźli złu, ale warunki nie sprzyjają mu”. Ludziom, którzy przestają być dobrzy, warunki do czynienia dobra nie sprzyjały. Zaczyna rządzić nimi strach, a strachem zarządzają politycy. Wskazują: „To jest twój wróg, on ci zagraża, masz się go bać”.
Władza mówi więcej: jesteście bezpieczni dzięki nam, to my was uratujemy przed gwałcicielami i terrorystami.
I ten przekaz działa na wielu Polaków. Kłopot w tym, że dialog z inaczej myślącymi ludźmi jest utrudniany nie tylko przez ich niechęć do opuszczania swojej bańki, ale też przez naszych „współbańkowców”, którzy mogą odczytać nasze intencje zrozumienia tych z drugiej bańki jako zdradę. Trudno jest patrzeć na problem uchodźców mając świadomość, że zostaliśmy weń wepchnięci przez władze Białorusi, a jednocześnie nie kwestionować tego, że kluczowa jest busola etyczna. Można też wpaść w pułapkę pokusy, by zrezygnować z poczucia własnej sprawczości. Mogę przecież powiedzieć: „Granica daleko, niech się tym zajmą politycy, od tego są”. Mogę na różne sposoby racjonalizować sytuację, odciąć się od tego, co dramatyczne. Przecież wolimy, by nam było przyjemnie, a nie przykro. I w związku z tym mniej więcej jedna trzecia Polaków przyjmuje postawę: „Moja chata z kraja”. A pozostałe dwie trzecie zaciekle między sobą walczą.
A perspektywa religijna? Jesteśmy przecież krajem chrześcijańskim, a tu nie ma kompromisów. „Głodnych nakarmić, spragnionych napoić, podróżnych w dom przyjąć”.
Ten kryzys to niezwykła okazja dla chrześcijaństwa, by zaistniało u nas na nowo. Na razie niewykorzystana, mimo że arcybiskup Wojciech Polak publicznie stwierdził, że istnieje człowiek cierpiący i należy mu się pomoc. Niestety, nie mam poczucia, by ten głos zdominował ambony.
Czy Pan odebrał ten głos jako radykalny, niepozostawiający wątpliwości?
Radykalny to on byłby wtedy, gdyby odbił się echem i księża stanęli po stronie miłości i miłosierdzia. Nic takiego nie nastąpiło.
Czy jesteśmy nadal krajem chrześcijańskim, skoro prymas Polski coś mówi, a reszta milczy?
Najwyższa pora zastanowić się, gdzie zawędrował nasz katolicyzm. Mnie dziś polski katolicyzm zawstydza. Został wprzęgnięty w idee narodowe, by nie rzec – nacjonalistyczne, co jest przecież w swojej istocie antychrześcijańskie. Katolicyzm stał się w Polsce ideą polityczną, a chrześcijaństwo jest wiernością pięknym, utopijnym, ale, daj Boże, mocnym wartościom. Już nawet nie chcę wracać do banału o sojuszu tronu z ołtarzem, bo wszyscy wiemy, że ile razy Kościół dogadywał się z władzą państwową, tyle razy ponosił porażkę. Nawet jeśli uzyskiwał doraźne korzyści.
Jak pogodzić wiarę w „święty Kościół powszechny” z jego biernością wobec tego, co się dzieje na granicy? Trudno to zrobić, chyba że chcemy być w roli bezrefleksyjnego dziecka, które słucha i obiecuje być grzecznym, by dostać nagrodę.
Język, jakim mówi władza, jest dehumanizujący. Słuchamy o liczbach nielegalnych prób przekroczenia granicy, a nie o konkretnych ludziach i ich często dramatycznych historiach. A przecież każda przemoc zaczyna się od języka, pomniejszania człowieczeństwa, mówienia o tłumach niosących nam choroby.
W książce Gregora Ziemera „Jak wychować nazistę” autor pisze m.in. o tym, jak kształcono dzieci w miłości do Hitlera i do tego, że największym szczęściem będzie za niego umrzeć. Tego etapu oczywiście nie osiągnęliśmy, choć Jacek Kurski, jeszcze zanim zaczął kierować rządową telewizją, wygłosił swoje credo na temat polityki informacyjnej: ,,Ciemny lud to kupi”. Jako psychoterapeuta dobrze wiem, że język tworzy rzeczywistość. Jak coś nazwiemy, takie będą konsekwencje. Przekonuje mnie teza, że nie mamy do dyspozycji faktów, jedynie ich interpretacje.
A jaśniej?
Wyobraźmy sobie dziennikarza, który poprzysiągł sobie, że będzie przedstawiał tylko prawdziwe informacje, i jest temu wierny. On też będzie skazany na to, że z tysięcy faktów wybierze kilkanaście. Na jakiej zasadzie dokona wyboru? Na takiej, że jego uwagę przyciągną te fakty, które będą w zgodzie z jego poglądami, lub też uzna, iż poruszą czytelnika lub widza. A jakie go poruszą? Te, dla opisu których słowa będą krzyczały albo będą uruchamiały nasze instynkty, także strach i agresję. Albo przeciwnie – uczucia wysokie i szlachetne. W tym sensie jesteśmy skazani na to, że nawet mówiący prawdę dziennikarz będzie wybierał to, co po pierwsze jego poruszy, a po drugie – co uzna za poruszające dla nas. Tak więc wybór faktów będzie zarazem ich interpretacją.
Ta gra może decydować o ludzkim życiu.
Dziś jesteśmy przejęci tym, co się dzieje na granicy polsko-białoruskiej. Mniej przejęci byliśmy, gdy podobne sceny działy się na granicy amerykańsko-meksykańskiej. Byłem tym zasmucony, przerażony, ale nie posyłałem tam jednak paczek żywnościowych. O tym, że bardziej się przejmuję granicą polsko-białoruską niż meksykańsko-amerykańską, decyduje fundamentalna okoliczność: bliżej mi do granicy polsko-białoruskiej niż do Meksyku. Bliżej nie tylko w kilometrach. To odległości uczuciowe będą decydować o sile moich reakcji. Warto o tym pamiętać, bo nasza tożsamość zależy od tego, do kogo nam bliżej. Im ktoś jest mi bliższy, tym więcej we mnie współczucia. Nie chciałbym, żeby to zabrzmiało cynicznie, ale przecież ta okoliczność jest uniwersalna: dla każdego z nas różni ludzie są w różnych „kręgach współczucia”. Dla wielu z nas wyznacznikiem bliskości będzie to, czy ktoś jest, czy nie jest Polakiem. Inni, obcy, będą w kręgu dalszym.
Te kręgi mogą się różnie układać. To, co dziś robi z Polską Łukaszenka, zaczął już trzy miesiące temu na granicy z Litwą. Choć to bardzo blisko nas, w Polsce mało kogo obchodziło.
Tu decyduje odległość od centrum, a centrum dla każdego jest jego własne ja. Osoba na granicy litewsko-białoruskiej może być blisko geograficznie, ale mentalnie i emocjonalnie jest o wiele dalej niż osoba na granicy polsko-białoruskiej. Ważne jest też to, że nasze wyobrażenia zależą od parametru czasu. Pamiętamy, że Hitler i Stalin doprowadzili do śmierci kilkudziesięciu milionów ludzi, ale tak na co dzień o wiele bardziej poruszają nas bieżące wydarzenia i poczuwamy się, żeby na nie zareagować. Natomiast nadchodząca katastrofa klimatyczna, która dotknie ­dopiero następne pokolenia, nie do każdego przemawia, zwłaszcza gdybyśmy mieli ponieść jakieś bieżące koszty. I znów się odzywa nasz egotyzm: inna będzie perspektywa tych, którzy na zamykaniu trujących kopalń ponieśliby wymierne straty materialne, a inna tych, których krewni umrą z powodu smogu. Czy można oczekiwać od polityków, że dla ochrony zdrowia swych wnuków zamkną kopalnię i narażą się na to, że przegrają wybory?
Czy nie jest znaczące, że w sprawie uchodźców na naszej granicy Unia Europejska milczy, w zasadzie ciesząc się, że Polska wykonuje czarną robotę? Nikogo w Brukseli nie obchodzi, że pogranicznicy dokonują push-backów, czyli wywożą na granicę białoruską tych, którzy już się przedostali do Polski, odbierając im możliwość ubiegania się o status uchodźcy i o azyl. Wygląda to tak, jakby cała Europa wolała od praw człowieka poczucie bezpieczeństwa.
Ale my kupujemy sobie jedynie bezpieczeństwo doraźne. Młody człowiek lub dziecko, które zostanie wypchnięte z Polski, zapamięta do końca życia, jak zostało potraktowane, gdy zziębnięte i głodne prosiło o pomoc. Gdyby zostało wpuszczone, miałoby szansę się zasymilować w Polsce lub w innym kraju europejskim, natomiast wypchnięte stanie się ofiarą traumy. I kto wie, może za 20 lat będzie chciało się zemścić na tych, którzy je odtrącili. Gdybym był cyniczny, powiedziałbym: nie opłaca ci się, polityku, wyrzucać tego chłopca czy dziewczynki, bo w nich ta trauma zostanie i przerobi się na wrogość.
Nie ma w Panu rozczarowania wobec społeczności europejskiej?
Wyobraźmy sobie dwa sąsiadujące ze sobą gospodarstwa. Jedno ma się dobrze, jest wyposażone w nowoczesny sprzęt elektroniczny, jego mieszkańcom żyje się bezpiecznie i zdrowo. W gospodarstwie drugim, u sąsiadów, panuje bieda – łatwiej o różne zarazki, higiena jest niska, może nawet niewiele wiedzą o wirusach i bakteriach. I w pewnym momencie krzyczą: „pomocy, pomocy!”. Co wtedy zrobimy, jeśli to my mieszkamy w tym lepszym domu? Zaprosimy ich do siebie?
Próbuję pokazać, jakie mogą się toczyć gry emocjonalne między jednymi i drugimi. Ci biedni powiedzą: „Powinniście nas wpuścić, bo wasi przodkowie obrabowali nas, zabrali część ziemi i dlatego jesteśmy biedni i niewykształceni. Dodatkowo tak gospodarujecie tym światem, że podnieśliście temperaturę, zniszczyliście środowisko i brakuje nam wody”. Czy mieszkaniec Afryki nie ma prawa tak powiedzieć?
No ale my wtedy powiemy, że ci ludzie są z innej kultury, nie pasują do nas i zapewne przywiozą do Europy wszystkie swe problemy oraz normy społeczne, których my nie chcemy przyjąć.
Jeszcze w dodatku ten obcy przejawia szereg zachowań, których my już nie jesteśmy w stanie zaakceptować, np. w kwestii traktowania kobiet.
Czy istnieje rozwiązanie takiego napięcia?
Jedna wersja jest taka: bratamy się i powstaje „arytmetyczna średnia obyczajowa”. To byłby nonsens. Druga wersja: budujemy mury. Również pozbawiona sensu: nie da się murami otoczyć całej Europy, nawet jeśli ta dystopia jest testowana dziś na granicy polsko-białoruskiej, gdzie widzimy druty, dramatycznie się w Polsce kojarzące. Ale jest trzecia wersja, może naiwna: stopniowej asymilacji. Tylko że do tego potrzebny jest dialog i świadomość, że inny, obcy człowiek nie musi być niebezpieczny.
Gdy widzę na krakowskich ulicach grupy ludzi innych ras i nacji, to czuję się dumny z gościnności mojego miasta. Lecz myślę sobie jeszcze, że mnie może być przyjemnie, bo po pierwsze mam swoje lata, po drugie czuję bezpieczeństwo ekonomiczne, więc imigranci nie zabiorą mi pracy, a po trzecie mam poczucie wewnętrznej psychicznej stabilności. Ale wyobraźmy sobie kogoś kruchego, zalęknionego, z trudem wiążącego koniec z końcem, żyjącego w chronicznej niepewności. I przed tym człowiekiem pojawia się ktoś inny: innej rasy, innego wyznania, innej kultury. W zależności od tego, jak mocny się czuję wewnętrznie, będę się bardziej lub mniej bał tego innego.
Czy strach przed innym wzmocniła pandemia?
Na pewno. Na pewien czas przestaliśmy się spotykać, rozluźniły się więzi społeczne. Jedni z nas panicznie boją się zarazić, bo np. doświadczyli śmierci w bliskim otoczeniu, a inni – uważający, że pandemia to wymysł Billa Gatesa i koncernów farmaceutycznych – popadają we wściekłość i wierzą w teorie spiskowe. Oczywiście, czasami koronawirus wzbudza odwagę, solidarność, troskę o innych. Ale obawiam się również, że częstym efektem pandemii jest trwoga. A wtedy pojawia się okazja do zarządzania nią, co umiejętnie wykorzystują politycy.
Wspominaliśmy już o pamięci, ale warto do niej wrócić. Dlaczego nie chcemy pamiętać, że w latach 80. sami przeszliśmy przez trudne doświadczenie emigracji? Że Polacy uciekali z PRL nie tylko z powodów politycznych, ale też ekonomicznych? Maanam w 1982 r. śpiewał „Granice”, słowa tej piosenki okazują się nadal aktualne: „granice – mury, zasieki, zapory / granice – stalowe rzeki, stalowe góry / ludzie bez twarzy, ludzie bez serc”.
Ta sytuacja mnie bardzo zawstydza. Z jednej strony śpiewamy „za wolność naszą i waszą”, pamiętamy, ile znaczyło słowo „Solidarność” i jak mocno wspierała nas Europa, także przyjmując pod swój dach. No ale cóż, my jesteśmy naród ,,wybrany i zwycięski”, a w dodatku wstajemy z kolan. Z tej perspektywy Niemcy powinni nam zapłacić za wojnę, ale kiedy to my mamy zwrócić kamienicę potomkowi żydowskiego właściciela, uznajemy to za bezprawne roszczenia. W tym sensie podział my–wy, ja–obcy jest kluczowy.
Czy takie reakcje możemy usprawiedliwić tym, że w naszej historii często obcy stawał się najeźdźcą?
Można takie postawy rozumieć, ale warto pamiętać, że zgodnie z innym mitem narodowym jesteśmy niezwykle otwartym krajem, bo przecież Kazimierz Wielki przyjmował Żydów wygnanych z zachodniej Europy. Więc jesteśmy nadzwyczajni, Polska jest Chrystusem narodów, a Jedwabne to nie my, tylko Niemcy. Tyle że spod tego kompleksu wyższości wyziera kompleks niższości. Proszę wybaczyć oczywistość: im bardziej będziemy dojrzali, tym bardziej będziemy dostrzegać złożoność sytuacji, także tej na granicy.
Nie będziemy się już panicznie bać?
Nawet jeśli na początku ulegniemy obawie, że na granicy mogą być terroryści, to po dłuższym namyśle dostrzeżemy, że tak przecież terroryści nie działają. Że to nie ich szlak. Oni nie będą błądzić po lasach i bagnach, ale przylecą samolotami, być może w eleganckich garniturach. I nie będą mieli w telefonach żadnych filmów pokazujących zamachy.
No dobrze, ale co Pan Profesor sam by zrobił, gdyby mógł dziś decydować o losie uchodźców?
Po pierwsze, nie wiem. Po drugie, przede wszystkim bym rozmawiał, starałbym się porządnie zdiagnozować złożoność tej sytuacji, bo ja mam wiadomości z jednej bańki, ale są też inne bańki, sprzeczne z moją i karmiące się zupełnie innymi informacjami. Musiałbym najpierw wniknąć w sytuację i dopiero gdybym ją zrozumiał, próbowałbym znaleźć nić porozumienia pomiędzy perspektywą ,,krzyku dziecka” a perspektywą obrony przed atakiem Łukaszenki.
I co wybrać?
Na pewno nie chciałbym kierować się mapą zero-jedynkową. Uznaję sens granic Europy, uznaję sens granicy naszego państwa, nie akceptuję jej swobodnego przekraczania, ale nie uznaję zarazem prawa do tego, żeby małe dzieci marzły w lesie, by ginęli ludzie będący w zasięgu moim i mojego państwa, które mogłoby im to życie uratować. Tym ludziom powinniśmy pomóc jak człowiek człowiekowi, jak chrześcijanin komukolwiek, bo chrześcijanie mają kochać bliźnich bez względu na to, czy są chrześcijanami, czy muzułmanami. Dlatego odsyłanie matek z dziećmi z powrotem do lasu uważam za podłe. I nie chciałbym, żeby motywem takiego działania był strach przed innym, cynicznie podsycany przez polityków.
Dla tych „innych” Europa jest ziemią obiecaną, do której uciekali i będą uciekać nadal. Nie dlatego, że mieli taki kaprys, ale dlatego, że cierpieli biedę i prześladowania, a niedługo z powodu kryzysu klimatycznego będą umierać z braku wody. Czy to nie jest sytuacja dla chrześcijanina, chciałoby się powiedzieć, wymarzona? Czy ksiądz na lekcji religii nie powinien takiej sytuacji opisać i zapytać: „Co zrobicie, drogie dzieci, gdy pojawi się taka osoba u waszych drzwi?”.
Chrześcijaństwo to przecież wiara wymagająca, by postawę wobec bliźniego zaświadczyć czynem. W efekcie zakłada również odpowiedź na takie dylematy, jak ów „płacz dziecka”.
W tym sensie podstawą chrześcijaństwa są idee heroiczne. Ale nie każdy Polak jest do heroizmu powołany, nawet jeśli jako Polacy chętnie uważamy, że nasz naród ma heroizm zapisany w genach. A jeśli fakty tego nie potwierdzają, to tym gorzej dla faktów. ©

FOT. GRAŻYNA MAKARA
Prof. BOGDAN DE BARBARO (ur. 1949) jest psychiatrą i psychoterapeutą, wieloletnim pracownikiem naukowym Katedry Psychiatrii Collegium Medicum UJ. Zajmuje się terapią rodzin. Autor wielu prac naukowych, jeden z bohaterów filmu Pawła Łozińskiego „Nawet nie wiesz, jak bardzo cię kocham”. Jego teksty i wywiady opublikowane na łamach „Tygodnika Powszechnego” są dostępne pod adresem: powszech.net/debarbaro","BOGDAN DE BARBARO, KATARZYNA KUBISIOWSKA, MAREK KĘSKRAWIEC",11.10.2021,https://www.tygodnikpowszechny.pl/sila-bezsilnych-169310
17,NIESZCZEPIONYCH NIKT NIE DYSKRYMINUJE,"Prof. Włodzimierz Wróbel, prawnik: Kiedy w Polsce zaczynamy mówić o poświęceniu się dla innych, spotykamy się zwykle z przychylnością. Być może przypominając, że szczepimy się dla innych, osiągnęlibyśmy lepszy efekt.","MARCIN ŻYŁA: Czy można wprowadzić obowiązkowe szczepienia przeciwko COVID-19?
WŁODZIMIERZ WRÓBEL: Można. Związane z nimi ograniczenie prywatności nie rodzi szczególnych niebezpieczeństw. Nie jest też nadmierną ingerencją w sferę nietykalności cielesnej. W takim duchu wypowiadał się już Europejski Trybunał Praw Człowieka.
A czy się powinno?
Tu trzeba by się zastanowić nad efektywnością przymusu. Każda ingerencja w sferę wolności powinna być usprawiedliwiona.
To jak usprawiedliwiłby Pan tę ingerencję?
W przypadku koronawirusa zagrożenie śmiercią i poważnymi powikłaniami jest bardzo duże. Pandemia podkopuje też inne interesy naszej wspólnoty – myślę o zamykaniu gospodarki albo przeciążeniu systemu ochrony zdrowia i wzroście umieralności, także na inne choroby. To uzasadnia podjęcie kroków, w których jednostka musi zrezygnować z części swojej autonomii i wolności na rzecz innych.
Inna sprawa, że wprowadzenie obowiązku szczepień to jeden z wielu możliwych sposobów walki z pandemią. Być może niewykorzystany jest potencjał innych metod. Tym bardziej że gdy coś jest obowiązkowe, ludzie mogą się temu częściej przeciwstawiać albo utożsamiać ten obowiązek z państwem, którego nie lubią. Mądra władza musi się zastanowić, czy decydując się na to rozwiązanie, nie wyleje dziecka z kąpielą.
To w jaki sposób można opowiadać o szczepieniach np. na Podhalu, o którym piszemy w tym numerze „Tygodnika”? Są tu gminy, gdzie poziom wyszczepienia ledwie przekracza 13 proc.
Akurat Podhale nie kojarzy się z regionem, w którym neguje się potrzebę solidarności społecznej. Zresztą w ogóle w Polsce, kiedy zaczniemy mówić o poświęceniu się dla innych, raczej spotykamy się z przychylnością. Być może właśnie wykorzystując tę wrażliwość, która – wciąż w to wierzę – charakteryzuje nas jako wspólnotę, przypominając, że szczepienie wykonujemy dla innych (rodziny, sąsiadów, mieszkańców naszej miejscowości), osiągnęlibyśmy lepszy efekt.
Do tego jednak trzeba przemyślanej polityki. Podobnie potrzeba jej do przekazania wiedzy o istocie wirusa, który może mutować, zagnieżdżać się w różnych środowiskach i miejscach, jeżeli będzie miał możliwość transferu.
Szczepienia to kolejny przykład sporu – po dyskusjach o różnych wątkach tzw. wojny kulturowej czy kłótni o uchodźców – w którym mierzymy się z lękami. Uzasadnionymi czy nie – to już inna sprawa. Ale na pewno odczuwanymi. Czy państwo ma możliwość, aby te lęki jakoś „objąć”?
Trzeba rozmawiać – to jedyny sposób rozładowania lęku. Zwłaszcza takiego, który ma źródło nawet nie w niewiedzy, lecz w niepewności. Tymczasem udział Polaków w rozmowie o sprawach publicznych jest niewielki.
Przekaz, który byłby najskuteczniejszy, powinien być oparty na idei solidarności społecznej, dbałości jednych o drugich. Kłopot w tym, że od kilku lat sprawowanie władzy przez rząd faktycznie polega na generowaniu strachów i podziałów, mówieniu radykalnym językiem o niektórych grupach społecznych. Trudno, żeby ci sami politycy nagle zamienili się w gołąbki solidarności społecznej. Nikt im nie uwierzy.
Od początku pandemii komunikaty płynące ze strony państwa przypominają nam, że jest ono aparatem przymusu. Ale jest przecież także podstawą wspólnoty. Czy da się o nią zadbać?
To już pytanie o profesjonalizm polityków. To do nich należy tłumaczenie, dlaczego powinniśmy coś robić – w sensie odpowiedzialności moralnej czy społecznej. Takich polityków nam jednak brakuje.
Mało tego: w państwie funkcjonują inne struktury, które oddziałują na naszą świadomość zbiorowego obowiązku. Potężną, ogromną wspólnotą jest Kościół katolicki. Szkoda, że płynące od niego komunikaty są tak niejednoznaczne. Cieszymy się, że jakiś biskup – wreszcie, po tylu miesiącach – zapowiedział, że będzie zachęcał do szczepień. A to przecież powinno było nastąpić już dawno temu.
Wszystko to generuje uczucie niepewności. Ludzie zasadniczo są zdystansowani do państwa, państwo zachęca do szczepień, a proboszcz nie mówi o tym nic. Może więc szczepienia nie są warte takiego zachodu? Zwykle przecież to w kościele najczęściej słyszymy o obowiązkach moralnych. Mamy teraz uwierzyć, że państwo stało się bardziej etyczne od Kościoła?
Jest też kwestia strategii. Może należałoby się zastanowić nad sensem utrzymywania obowiązku noszenia maseczek w sklepach? Dziś jest to przepis masowo naruszany. Jeśli wariant Delta okaże się groźny, łatwiej byłoby wprowadzić taki obowiązek na nowo, niż powiedzieć obywatelom: „OK, to od teraz zaczynamy traktować prawo poważnie”.
Pandemia jest trudna także w tym sensie, że wymaga zrozumienia dość skomplikowanych mechanizmów biologicznych. Dopiero gromadzimy wiedzę na temat wirusa. Na początku nawet od specjalistów mogliśmy słyszeć rozbieżne komunikaty na temat sensowności pewnych zachowań. Było to obiektywne – nie umieliśmy czegoś wytłumaczyć, bo wielu rzeczy nie wiedzieliśmy. Ale przecież teraz możemy już w sposób w miarę pewny mówić o tym, co jest konieczne, a co nie, aby chronić się przed wirusem.
W kilku krajach Europy przeprowadzono kiedyś badania bezpieczeństwa w ruchu drogowym. Okazało się, że tam, gdzie nadmiernie stosowano reguły ograniczenia prędkości – np. znak nakazujący zmniejszyć prędkość stawiano na wieleset metrów przed miejscem, w którym rzeczywiście występowało zagrożenie – ludzie przestawali zwracać na nie uwagę. Tam natomiast, gdzie znaki stawiano z rozwagą i większym zaufaniem do kierowców, okazywało się, że jeżdżą oni bezpieczniej.
Podobny mechanizm działa w zakresie reguł sanitarnych. Widzimy, że jest ich dużo, podejrzewamy że są przesadzone – nawet specjalistom trudno uzasadnić, że to na wszelki wypadek – gdy zaś przyjdzie realne zagrożenie, przestaniemy zwracać na nie uwagę.
Interwencja państwa powinna być ostatecznością?
To po pierwsze. Po drugie, musi jej towarzyszyć jednoznaczny i prosty przekaz.
Ale wprowadzenie obowiązkowych szczepień przeciw covidowi – to byłaby interwencja państwa razy sto.
Tak, ale proszę zwrócić uwagę na to, o czym już dyskutuje się we Francji i Grecji. Rozważa się obowiązkowość szczepień wśród grup, które są najbardziej narażone na transmisję – np. w służbach medycznych. Rozwiązanie nie musi polegać na tym, że będziemy się przymusowo szczepili wszyscy.
Prezydent Emmanuel Macron zapowiedział, że we Francji szczepienia nie będą obowiązkowe, ale osoby niezaszczepione nie będą mogły wejść do kawiarni, centrum handlowego czy placówki medycznej ani podróżować na długich trasach. W efekcie już 1,5 mln Francuzów zapisało się na szczepienia. Władza wysłała komunikat: nie musicie się szczepić, ale jeśli tego nie zrobicie, bardzo utrudnimy wam życie.
Z drugiej strony, w Polsce impulsem do podjęcia szczepień, zwłaszcza przez ludzi młodych, była informacja, że nie wjadą do Chorwacji bez szczepienia. To wystarczyło, żeby wielu ruszyło do punktów szczepień. I nie było dyskusji o segregacji.
Inny przykład. Przez długie miesiące nasze domy pomocy społecznej były odizolowane od świata. Teraz jest już możliwość bezpiecznych odwiedzin w tych domach przez osoby zaszczepione. I to nie jest tak, że wymyślamy kary dla tych, którzy nie chcą się szczepić – realizujemy po prostu głęboką potrzebę tych, którzy od dawna czekają na odwiedziny. Nazywanie tego dyskryminacją osób nieszczepionych to aberracja.

Akcja billboardowa ruchów ­antyszczepionkowych na drogach Podhala, Ustup k. Zakopanego, 16 lipca 2021 r. Fot. MACIEK JONEK DLA „TP”
To, że są ludzie, którzy nie chcą się szczepić, nie może powodować, że zaszczepieni byliby ograniczeni w swoich prawach. Tym bardziej że szczepionka jest powszechna – szczepić się może każdy, i to za darmo.
Przeciwnicy szczepień mówią, że ograniczana jest ich wolność. Nie jest?
Jest! Ale znajdziemy przecież wiele sytuacji, w których nasza wolność jest ograniczana – przypomnijmy sobie, ile było buntu, gdy wprowadzono obowiązek stosowania pasów bezpieczeństwa przez wszystkich w samochodzie. W przypadku pandemii chodzi o coś innego – coś od siebie musimy dać innym. I to coś, co staje się warunkiem funkcjonowania życia społecznego. Nic w tym nadzwyczajnego, że w takich warunkach często trzeba to poświęcenie realizować w znacznie większym zakresie niż wówczas, gdy jest bezpiecznie.
A czy nieszczepieni są dyskryminowani?
Kiedy dobro i potrzeby ludzi można realizować w bezpieczny sposób, a ktoś się nie zgadza na te reguły gry – to nie jest żadna dyskryminacja. Jest to po prostu dostosowanie realizacji pewnych potrzeb – choćby potrzeby uczestniczenia w koncercie czy zjedzenia kolacji w restauracji – w taki sposób, by mogło się to odbywać bezpiecznie dla wszystkich.
To tak, jakby powiedzieć, że ktoś, kto nie potrafi prowadzić samochodu, jest dyskryminowany, ponieważ nie został dopuszczony do ruchu drogowego.
Rozmawiamy o starciu dwóch wartości – dobra wspólnego i wolności jednostki. W obszarze idei już od stuleci akcent pada na tę drugą. Wobec takiego dylematu stajemy głównie w sytuacjach ekstremalnych – wojny, katastrof i zarazy.
To „Tygodnik” pisał niedawno o tym, że jako społeczeństwo nie przeżyliśmy w związku z covidem żałoby. Politycy nie lubią pokazywać, że przegrywają w walce z epidemią. Nie odbyła się więc żadna publiczna debata o tej największej w Europie liczbie osób, które zmarły w Polsce w minionym roku. W sytuacji takich traum – jedną z nich była np. powódź w 1997 r., gdy zalewało Wrocław – ludzie się mobilizują i nie mają problemu z tym, żeby przyjąć na siebie zobowiązania, nawet prawne, do pomocy innym. Ale do naszej świadomości nie dotarła informacja o tym, co się rzeczywiście wydarzyło.
Państwu wciąż brakuje strategii. Ze swojej młodości pamiętam, jak propagowano akcję krwiodawstwa, czyli dobrowolnego działania nakierowanego na ratowanie życia. Był czas, gdy dostawało się zwolnienie z pracy na jeden albo i dwa dni. Jeden z członków mojej rodziny, który chciał się zaszczepić przeciwko covidowi, miał następnego dnia dużo obowiązków w pracy. Mówił, że nie może sobie pozwolić na szczepienie, bo nie wie, jak się będzie czuł. Naprawdę nie stać nas na to, aby każdy zaszczepiony dostawał dwa dni zwolnienia?
A czy ryzyko niepożądanych odczynów poszczepiennych, a nawet śmierci – np. w wyniku skierowania na szczepienie osoby z przeciwwskazaniami – choćby u jednej osoby nie powinno być, co do zasady, argumentem obalającym postulat obowiązkowych szczepień?
Spójrzmy na to inaczej. Na rynek wprowadzana jest gigantyczna liczba nowych farmaceutyków. Zachęcamy ludzi do ich brania. Podajemy leki dzieciom, często nie pytając ich o wiedzę i zgodę. W wielu zawodach wymagamy działań, podejmowania badań czy prowadzenia diagnostyk, które również, w jakimś procencie, mogą stanowić niebezpieczeństwo dla zdrowia. Pamiętam czasy, kiedy wprowadzono na masową skalę rentgen płuc jako technikę diagnostyczną. To przecież też jest ingerencja w ludzki organizm – nawet większa niż szczepionka.
Czytaj także: Aktywny antyszczepionkowiec, bezradny wójt, bierny pleban. I zalękniony, a czasem podejrzliwy obywatel. Ze szczepieniami na Podhalu jest jak wszędzie, tylko trochę bardziej.
  Wydaje się nam czasem, że świat, który tworzymy, jest absolutnie bezpieczny. Ale tak nie jest. Mamy system badań technicznych pojazdów, a i tak zdarzają się wypadki, nawet wtedy, gdy kierowcy jeżdżą bezpiecznie. Istotne, że zagrożenie, z którym się teraz mierzymy, jest znacznie bardziej prawdopodobne – a niekiedy wręcz pewne – niż ryzyko powikłań po szczepionce. Ba, statystycznie można wykazać, ile osób umrze, jeśli nie będziemy się szczepić.
Czy pandemia zmieni nasze myślenie o wolności jednostki?
Niechętnie uczestniczę w debatach, w których ten problem ukazywany jest jako zero-jedynkowy. Czyli albo wolność, albo komunitaryzm bądź dyktatura większości nad jednostką. Takie ustawianie debaty jest lenistwem umysłowym. Świat, w którym funkcjonujemy, jest skomplikowany i wymaga daleko idących rozróżnień.
A wracając do pytania: już się zmieniliśmy. I zmienimy się jeszcze bardziej. Po pandemii będziemy w pewnym stopniu – mam taką nadzieję – ograniczali swoją wolność dla dobra innych. Oczywiście na określonych warunkach. Dyskusja powinna się toczyć wokół stopnia takiego poświęcenia. Ostatnie miesiące uświadomiły nam z całą mocą, że coś, co rozgrywało się we Wrocławiu podczas powodzi, może się stać udziałem każdego obywatela tego państwa. Na masową skalę musieliśmy sobie odpowiedzieć na pytanie: czy ja od siebie mam dać coś innym? I czy w takim razie można mnie do tego zmusić? Ale zgoda na szczepionkę nie ma nic wspólnego z pełną rezygnacją z naszej autonomii. ©℗
PROF. WŁODZIMIERZ WRÓBEL jest kierownikiem Katedry Prawa Karnego Uniwersytetu Jagiellońskiego oraz sędzią Sądu Najwyższego. W 2020 r. Fundacja Court Watch Polska wyróżniła go tytułem Obywatelskiego Sędziego Roku.","WŁODZIMIERZ WRÓBEL, MARCIN ŻYŁA",19.07.2021,https://www.tygodnikpowszechny.pl/nieszczepionych-nikt-nie-dyskryminuje-168401
18,MEDYCYNA WYZWOLENIA. POŻEGNANIE PAULA FARMERA,"Inspirując się Ewangelią, zapewniał biednym najwyższe standardy opieki medycznej. Zmarł Paul Farmer.","Pomysł, że życie jednych znaczy mniej niż życie drugich, to korzeń tego, co jest nie tak z naszym światem” – powtarzał Paul Farmer, lekarz i założyciel organizacji Partners in Health. Zmarł nagle we śnie 21 lutego, w wieku 62 lat. Osierocił rodzinę i organizację, którą stworzył. To zły moment na odejście tak ważnego orędownika wyrównywania dostępu do osiągnięć medycyny.
Jeszcze niedawno przypominał, że nigdy żadna pandemia czy epidemia nie wyrównywała szans, wręcz przeciwnie: zawsze pogłębiała nierówności i odsłaniała słabe punkty naszych społeczeństw. Apelował o globalną solidarność. Powtarzał, że nie ma trzech światów, tylko jeden. Jego życie było przykładem wcielanej w praktykę wiary, bo nigdy nie ukrywał, że to teologia wyzwolenia Gustava Gutiérreza nadała bieg jego zaangażowaniu.
Kościół ubogich
Farmer to człowiek, któremu łatwo napisać hagiografię. Lista nagród i honorowych wyróżnień w jego życiorysie ciągnie się na ponad 90 stron. Był profesorem medycyny na Uniwersytecie Har- varda i przewodniczącym Wydziału Globalnego Zdrowia i Medycyny Społecznej w tamtejszej szkole medycznej. Autorem setek artykułów naukowych i kilkunastu książek. Bohaterem bestsellerowej biografii i filmu dokumentalnego. Można by powiedzieć: celebrytą świata organizacji pomocowych. Mówił ze swadą, dlatego był zapraszany na tysiące wystąpień publicznych.
Sama usłyszałam go na katolickim Uniwersytecie Notre Dame w Stanach Zjednoczonych, gdzie pracował jego wieloletni przyjaciel i mistrz, Gustavo Gutié- rrez. Podczas ogólnie mdłej konferencji o odpowiedzialności globalnej ostro mówił o tym, jakim nieporozumieniem jest zakaz antykoncepcji zestawiony z radykalna biedą. O prawie do kształtowania swojego życia przez kobiety dotknięte brakiem edukacji, biedą i przemocą powiedział na katolickiej uczelni, powodując tak mocny dyskomfort widowni, że do dziś go pamiętam.
Farmer mówił, że Gutiérrez był przez długi czas jego mistrzem, zupełnie o tym nie wiedząc. Dzieliło ich pokolenie, dzieliła ich geografia. Przyszły teolog początkowo planował zostać lekarzem. Gdy w 1971 r. w odległej od Florydy Limie opublikował swoją przełomową książkę o teologii wyzwolenia, która kazała interpretować wiarę z perspektywy biednych i marginalizowanych, Farmer miał zaledwie 11 lat. Wychowany w katolickiej rodzinie, chodził do kościoła z obowiązku i potwornie się nudził, a już w liceum zrezygnował z praktyk – bez sprzeciwu rodziców.
Przełom przyszedł w college’u. Zdolny uczeń trafił na Uniwersytet Duke, gdzie usłyszał więcej o wojnach prowadzonych w Ameryce Środkowej, a także o roli duchownych i Kościołów w oporze i walce o sprawiedliwość społeczną. „Jeden Kościół, jeden świat” – powtarzał potem wielokrotnie. Gdy w kaplicy uniwersyteckiej zebrano się na liturgii żałobnej po zabójstwie arcybiskupa Oskara Romero, te same słowa liturgii, które wcześniej go nudziły, wypowiadał w poczuciu, że inspirują.
Teologiczne inspiracje
Drugim – obok postaci i śmierci abp. Romero – formacyjnym doświadczeniem z tego czasu była dla młodego Farmera lektura świadectw o imigranckich pracownicach rolnych i wspierających ich zakonnicach, zwłaszcza o siostrze Juliannie DeWolf, z którą miał wkrótce podjąć współpracę. Uderzył go kontrast między jego własnym komfortowym życiem na kampusie a społeczną marginalizacją imigrantów. Wiedział, że coś jest nie tak.
Jako dwudziestoparoletni student Uniwersytetu Harvarda trafił na Haiti – i to tam zaczęła się misja jego życia. Po skończeniu studiów wrócił na wyspę i zaczął na niej spędzać większość roku. W bliskości biedy i cierpienia zainteresował się katolicką nauką społeczną. Natrafił na książki Gutiérreza, a jego opcja preferencyjna na rzecz ubogich pozwoliła nadać sens temu, co widział wokół. Powtarzał: „Na długo zanim się spotkaliśmy, był moim intelektualnym kompanem w rozumieniu biedy”.
Na Haiti spotkał innego księdza, który zajmował się edukacją najbiedniejszych. Usłyszał od niego, że skoro ma zostać lekarzem, mógłby się przyłączyć. Potem Farmer opowiadał: „Chodziliśmy niewielką grupą po wioskach i pytaliśmy ludzi, co widzieliby jako odpowiedni system ochrony zdrowia. Ludzie trochę się z nas śmiali, ale mówili, że potrzebują szpitala. Myśleliśmy, że może będzie potrzebny system społecznych klinik, a oni chcieli szpitala. Dobrego szpitala, takiego – jak ktoś powiedział mi w 1984 r. – że jak masz problem z urodzeniem dziecka, to tam uratują ci życie”.
Po latach zbudowali taki szpital. Paul przez długi czas mieszkał w Cange, na centralnej wyżynie Haiti, tworząc tam infrastrukturę opieki medycznej, w której skład wchodziły szpital i szkoła.
Pierwsze zdanie określające misję Partners in Health, organizacji, którą współzakładał w 1987 r., jest zaczerpnięte z teologii Gutiérreza: „Naszą misją jest zapewnienie ubogim preferencyjnych możliwości korzystania z opieki zdrowotnej”. Dalej mowa o budowaniu długotrwałych relacji z siostrzanymi organizacjami w społecznościach dotkniętych biedą, choć sam Farmer śmiał się potem, że jako student niewiele jeszcze wiedział o znaczeniu słowa „długotrwałe”. Chcieli jednak, jak mówiła misja Partners in Health, udostępnić osiągnięcia współczesnej medycyny najbiedniejszym i łączyć doświadczenie elitarnych medycznych instytucji z rzeczywistością najbiedniejszych społeczności. Dziś organizacja działa na Haiti, w Rwandzie (gdzie zmarł Farmer) i w wielu innych krajach świata. Zakładając ją, podkreślali: „Nasza misja jest zarówno medyczna, jak i moralna, oparta na solidarności, a nie samej dobroczynności”.
Używane meble
I tak chyba żył: pracując na prestiżowej uczelni, szybciej rozdawał pieniądze, niż je zarabiał. Gdy kupił rodzinie dom na Florydzie (by było blisko na Haiti, gdzie pracowali oboje z żoną Didi), znajomi kompletowali im używane meble. Jego model działania był oparty na założeniu, że system jest niesprawiedliwy i stworzony ludzkimi rękoma. To praca z biednymi, walczącymi o poprawę swojej sytuacji, a nie dobroczynność.
Podczas jednego z wielu spotkań ze studentami Farmer podkreślał: „Nie jestem teologiem, ale lekarzem, który stara się działać dla opcji preferencyjnej na rzecz ubogich. Po pierwsze, trzeba rozumieć biedę. Bieda nie jest wypadkiem natury, ale wynikiem sił historii i ekonomii. Ludzie tworzą świat społeczny. Zrozumienie biedy jest przedsięwzięciem męczącym intelektualnie i psychicznie. Wymaga zaangażowania wielu dyscyplin naukowych i słuchania tych, którzy z jej powodu cierpią. Słuchanie to ważny element towarzyszenia, podobnie zresztą jak w medycynie klinicznej. Zrozumienie biedy powinno się wiązać ze staraniami, żeby ją zlikwidować”.
Zawsze opowiadał o fascynacji Gutiérrezem, o swojej z nim przyjaźni i o wpływie jego teologii na swój sposób myślenia. Przyznawał, że gdy w 1994 r. poznał twórcę teologii wyzwolenia, przywiózł mu do Limy swoje pierwsze książki, mocno przesiąknięte myśleniem mistrza. Jeśli chodzi o wiarę był dyskretny, ale jego współpracownicy wspominają żywą wyobraźnię religijną, miłość liturgii i Eucharystii, a także częstotliwość używania religijnego języka i symboliki. Po prostu rzadko mówił o tym publicznie, co zresztą potwierdzał o. Gutiérrez: „Dr. Farmer jest nieco nieśmiały i wstrzemięźliwy w wypowiadaniu się o teologii i duchowości”. Jednak droga, jaką wybrał jako młody człowiek, była radykalnym wcielaniem chrześcijaństwa w praktykę – tak jak postulowała teologia wyzwolenia. ©℗",ZUZANNA RADZIK,28.02.2022,https://www.tygodnikpowszechny.pl/medycyna-wyzwolenia-pozegnanie-paula-farmera-171478
19,KOLĘDA JUŻ TYLKO NA ZAPROSZENIE?,"W wielu miejscach w Polsce proboszczowie już zapowiedzieli, że będą chodzić po kolędzie tylko na zaproszenie parafian. Co na to biskupi?","Czy po pandemii kolęda ma powrócić do tradycyjnej formy „od drzwi do drzwi”? Czy sytuacja w Kościele w ciągu tych trzech lat zmieniła się na tyle, że coroczna wizyta duszpasterska organizowana w okresie Bożego Narodzenia (do 2 lutego) powinna przybrać inną formę?
Dominikanie z Rzeszowa zdecydowali w tym roku, że pójdą do tych parafian, którzy ich zaproszą przez wypełnienie formularza na stronie internetowej bądź bezpośrednio w zakrystii. Ich decyzję skomentował rzecznik rzeszowskiej kurii ks. Tomasz Nowak. „Wydaje mi się, że w dłuższej perspektywie taki model, zwłaszcza w miastach, może być korzystny dla wszystkich stron” – powiedział w rozmowie z Radiem Via, choć przyznał jednocześnie, że kolęda od drzwi do drzwi ma swoje zalety, bo to m.in. „symbol wychodzenia w stronę ludzi, którzy nie utożsamiają się z parafią”. Z kolei kolęda tylko w tradycyjnej formie odbędzie się w diecezji opolskiej – zdecydował o tym ordynariusz bp Andrzej Czaja. „U nas nie ma tradycji kolędy na zaproszenie” – wyjaśnił kanclerz kurii ks. Andrzej Ochman. Abp Marek Jędraszewski także życzy sobie takiej formy kolędy – do parafii diecezji krakowskiej na początku grudnia trafiły odpowiednie zalecenia, choć wielu proboszczów było już zdecydowanych proponować parafianom kolędę na zaproszenie. Co teraz zrobią?
PRZECZYTAJ TAKŻE:
KS. DARIUSZ PIÓRKOWSKI, jezuita: Skoro Bóg stał się człowiekiem, człowiek powinien być drogą Kościoła. Ale to wciąż do nas nie dotarło >>>>
Obowiązek organizowania wizyty duszpasterskiej prawo kanoniczne nakłada na proboszczów. Kanon 529 głosi: „Pragnąc dobrze wypełnić funkcję pasterza, proboszcz powinien starać się poznać wiernych powierzonych jego pieczy. Winien zatem nawiedzać rodziny, uczestnicząc w troskach wiernych, zwłaszcza niepokojach i smutku, oraz umacniając ich w Panu, jak również – jeśli w czymś nie domagają – roztropnie ich korygując”. Decyzja co do formy kolędy leży zatem w ich gestii, a nie biskupa.
Kolęda dla proboszcza jest okazją do spotkania się z parafianami, zorientowania się, czy nie potrzebują pomocy. Przede wszystkim jest wspólną modlitwą. „Księża nie idą po to, żeby kontrolować i przepytywać, ale po to, żeby błogosławić. Po drugie, każde spotkanie z księdzem może być wylaniem swoich żali na Kościół. To może być wcale niezły początek do poważnej rozmowy o wierze” – przekonywał na tych łamach abp Grzegorz Ryś.
Pandemia sprowokowała świeckich do zaangażowania się w kolędę – do przyjścia do kościoła na specjalne nabożeństwo czy odprawienia liturgii błogosławienia domu. Warto tego aspektu nie utracić, a zaproszenie księdza do własnego domu to już jakieś minimalne zaangażowanie. ©℗",ARTUR SPORNIAK,12.12.2022,https://www.tygodnikpowszechny.pl/koleda-juz-tylko-na-zaproszenie-181783
20,CHRZEŚCIJAŃSTWO JUTRA,"Potrzebujemy nowego Soboru Jerozolimskiego, który podzieli zadania: jedni zadbają o tych wierzących, którzy potrzebują bezpiecznych zasad z przeszłości, inni wsłuchają się w Boże wezwania nadchodzących czasów.","Kilkanaście dni temu w światowych mediach ukazała się sensacyjna informacja z Watykanu. Papież Franciszek zaszokował świat, bo przemówił o homoseksualistach i ich prawach do miłości w sposób ludzki, jak normalny człowiek XXI wieku, który ma serce i rozum na swoim miejscu. Przemówił, jakby nie było tych stuleci strachu, prześladowań i nienawiści wobec ludzi o odmiennej orientacji seksualnej, jakby nie było uprzedzeń, które skutkowały niezmierzoną liczbą ludzkich tragedii i wielu doprowadziły do samobójstwa.
Tym razem papież nie poprzestał na odwołaniu do tego niby kompromisowego, niby postępowego, ale w rzeczywistości naznaczonego hipokryzją i niekonsekwencją stanowiska współczesnych dokumentów kościelnych. One z jednej strony zachęcają do współczującego podejścia do osób LGBT, a z drugiej wierzącym homoseksualistom proponują jako jedyne możliwe do przyjęcia rozwiązanie dożywotnią abstynencję seksualną. Nigdy nie zapomnę oczu i głosu pewnego geja ze środowiska intelektualistów katolickich, kiedy na moje słowa, aby rozważyć możliwość przyjęcia jego związku jako mniejszego zła – co wtedy w dobrej wierze uważałem za wspaniałomyślne i postępowe z mojej strony jako spowiednika – zareagował cichym pytaniem: „Dlaczego mam pojmować mój życiowy związek, który trwa w miłości, wierności i wzajemnym wsparciu, jako zło?”.
W następnych dekadach przeżyłem wiele niespodzianek, kiedy spostrzegałem, że wyobrażenia o wysokim odsetku gejów wśród kleru katolickiego nie są bynajmniej podszytymi złą wolą pomówieniami ze strony nieprzyjaciół Kościoła. Poznałem ich całe spektrum: od tych, którzy rzeczywiście żyli we wstrzemięźliwości i celibacie, a do stylu ich duszpasterstwa przenikało jakieś delikatne, rozumiejące macierzyństwo, aż po tych, którzy w ogóle nie mieli ochoty przyznawać się do swojej orientacji, żyli podwójnym życiem i wewnętrzny konflikt związany z tą sytuacją kompensowali sobie superkonserwatywną agresją wobec homoseksualistów. Dzięki swojemu psychoterapeutycznemu doświadczeniu u najbardziej gorliwych bojowników przeciwstawiających się „tsunami homoseksualizmu” niemal zawsze rozpoznaję księdza, który zakrzykuje swój osobisty problem.
Reakcja na słowa papieża
Najważniejsze nie jest to, co papież w tym filmie dosłownie mówi; przecież jego wsparcie partnerstwa rejestrowanego (ale nie „małżeństwa”) osób LGBT i ludzkiego podejścia do nich jest długotrwałe i znane z szeregu poprzednich wystąpień. Czekałem, jaka będzie tym razem reakcja konserwatywnych nieprzyjaciół Franciszka. Czy będzie podobnie, jak po innej ludzkiej wzmiance papieża w encyklice „Amoris laetitia” o tym, że wszystkim rozwiedzionym i poślubionym na nowo nie trzeba koniecznie, w każdych okolicznościach i na zawsze twardo odmawiać Eucharystii i wymuszać seksualnej wstrzemięźliwości w drugim małżeństwie, ale że należy analizować mądrze i łagodnie każdy przypadek z osobna oraz dać przestrzeń także indywidualnemu sumieniu? Czy będą nowe „synowskie napomnienia” konserwatywnych teologów, dubia (wątpliwości) kilku kardynałów? Tych, którzy domagają się od papieża bezkompromisowej wierności literze prawa – a zatem dokładnie takiego stanowiska, przeciw któremu Jezus przez całe życie walczył z elitami religijnymi swojego czasu.
Myślę, że ci współcześni faryzeusze dopiero zastanawiają się nad tym, co robić. Niektórzy biskupi zareagowali w ten sposób, że oto rubaszny papież przejęzyczył się przed kamerą, jego wypowiedzi nie mają żadnej dogmatycznej ważności. Znany komentator czeskiej redakcji Radia Watykańskiego pośpiesznie zaczął tłumaczyć, że słowa papieża zostały wyrwane z kontekstu i zmanipulowane. Wśród wysokich czeskich przedstawicieli Kościoła znalazła się i taka wersja (podszyta teorią spisku): reżyser filmu jest homoseksualistą i pracuje na zamówienie, aby w ten sposób wpłynąć na wynik zbliżających się wyborów prezydenckich w USA.
Dwa przeciwstawne światy
Spiskowe teorie o tym filmie na pewno by zadowalały kręgi, które prezentują jako obrońcę „wartości chrześcijańskich” amoralnego, zakłamanego, aroganckiego politycznego cynika, który całym swoim życiem, postępowaniem i sposobem wypowiadania się pokazuje, że jego jedynym bogiem są pieniądze, za które może sobie kupować najdroższe przedmioty zbytku, najwyższe wieżowce, piękne żony, które potem zmienia jak koszule, a także najwyższe stanowiska polityczne na tej planecie (człowieka niedojrzałego do jakiejkolwiek odpowiedzialności politycznej). Tak, są wśród nich ewangelikanie i katoliccy ultrasi. Ludzie, którzy reagują jak automaty bez rozumu i sumienia: kiedy tylko ktoś przyciśnięciem guzika zapali lampkę z napisem „kryminalizować aborcję!”, „precz z homoseksualistami, cudzoziemcami i imigrantami!”, zaraz skaczą tak, jak im zagra, choćby to był nawet sam diabeł. W ogóle ich nie interesują moralne i intelektualne cechy takiego człowieka, staje się on dla nich natychmiast „chrześcijańskim bohaterem”.
To całkiem logiczne, że ci, którzy podziwiają Trumpa, nienawidzą Franciszka. Nie chodzi tu tylko o zwykłe preferencje polityczne, ale o zasadniczy kulturowy i moralny wybór. Jeśli Kościół ma być „szpitalem polowym”, to do jego proroczych celów należy też diagnostyka moralno-politycznego klimatu w społeczeństwie. Możliwe, że to właśnie Kościół w naszej części świata, Kościół, który ma za sobą doświadczenie prześladowania, teraz, w epoce nadużywania przez polityczną skrajną prawicę symboli chrześcijańskich, nie powinien pozostać „Kościołem milczącym”.
Papież nie reformuje dogmatów
Wróćmy jednak do Franciszka i jego stylu reformy Kościoła. Papież nie jest rewolucjonistą zmieniającym naukę Kościoła. Ludzie, którzy go dobrze znają, mówią o nim: „On nie jest teologicznym progresistą, on jest miłosierny”. To klucz do zrozumienia jego osobowości i reformy.
Ten papież nie zmienia pisanych norm, nie burzy wewnętrznych struktur – zmienia jednak praktykę życia. Przemienia Kościół nie z zewnątrz, ale znacznie dokładniej – duchowo, od wewnątrz. Przemienia go duchem Ewangelii, rewolucją miłosierdzia. W jego przypadku nie są to puste, pobożne frazy – i dlatego jego reforma ma szansę przemienić Kościół i zbliżyć go do samego jądra przesłania Jezusa znacznie bardziej niż liczne reformy w przeszłości.
Nacisk na zmianę zachowania bardziej niż zmianę litery i struktur inspirował z jednej strony działania pierwotnego Kościoła, a z drugiej filozofię politycznego ruchu oporu w czasach komunizmu. W Liście do Filemona czytamy paradygmatyczną opowieść: apostoł Paweł zajął się zbiegłym niewolnikiem, ochrzcił go i zwrócił jego chrześcijańskiemu panu, dodając, że będzie mu służyć nadal, ale żeby pamiętał, że teraz jest to jego brat w Chrystusie. Chrześcijaństwo nie zaleca opartej na przemocy rewolucji, obalenia władzy posiadaczy niewolników, jak w powstaniu Spartakusa. Wzywa do wytworzenia moralnego klimatu ludzkiego braterstwa i wzajemnego szacunku, godności i wartości każdej osoby ludzkiej, klimatu, w którym niewolniczy system musi w końcu wydać ostatnie tchnienie.
Widzę pewną analogię tej politycznej etyki w antykomunistycznym ruchu oporu, przede wszystkim w Karcie 77 w Czechosłowacji. Sygnatariusze Karty nie domagali się rewolucyjnego obalenia komunistycznych rządów w czasie sowieckiej okupacji, ale wzywali rząd, aby przestrzegał swoich własnych praw (i dobrze wiedzieli, że rząd tych wezwań nie potraktuje poważnie). Temu wezwaniu towarzyszył apel do obywateli, aby zaczęli się zachowywać jak ludzie wolni – tak jakby prawo rzeczywiście obowiązywało. Sygnatariusze Karty tak żyli, jakkolwiek musieli się liczyć z represjami. Niemniej ten przykład pokojowego moralnego oporu i alternatywnego stylu życia stał się szkołą odwagi. Później, pod koniec lat 80., doprowadziło to do masowych demonstracji i szybkiej kapitulacji komunistów z na pozór „niewiarygodną lekkością”. Na pewno dobrze jest uważnie analizować różne czynniki, które doprowadziły do annus mirabilis 1989, ale byłoby cynicznym całkowicie zapomnieć o doświadczeniu, że wielu wtedy, przynajmniej na krótki czas, zaczęło się naprawdę zachowywać jak ludzie wolni.
Tak, szczególny typ „katolicyzmu bez chrześcijaństwa” (właśnie ten, którego pupilem jest dziś Donald Trump) przypomina swoją mentalnością nie tylko uczonych w Piśmie i faryzeuszy naszego czasu, ale także biurokratyczny, komunistyczny reżim w fazie jego ostatecznego rozkładu. Jak z tym bagażem kościelnej historii żyć, zachować szacunek do Kościoła, wierność Ewangelii i czerpać siłę z Bożej obietnicy, że nam da „przyszłość pełną nadziei”?
Franciszek nie zmienia dogmatów, nie występuje nawet przeciw kościelnym dokumentom, przypominającym konserwę, której termin przydatności do spożycia dawno minął i teraz jest niebezpiecznie toksyczna. Podobnie Sobór Watykański II oficjalnie nie odwołał np. niemożliwych do obrony klątw Piusa IX pod adresem wolności sumienia, wolności druku i religii (słynny „Syllabus”), ale zamiast tego wydał obowiązujący dokument (konstytucja „Gaudium et spes”), gdzie te dotąd odrzucane wartości uczynił integralną częścią nauki Kościoła. Zmiana stylu pastoralnego (także ostatni Sobór uznał się za pastoralny) na pewno jednak spowoduje, że liczne struktury i urzędowe sformułowania prędzej czy później po cichu wywietrzeją.
Franciszek swoim przykładem chrześcijańskiego męstwa inspiruje do tego, abyśmy się niektórymi zjawiskami we współczesnym Kościele nie dali ani zastraszyć, ani zniechęcić i zachowywali się jak wolne dzieci Boże, odpowiedzialnie używali wolności, do której wyzwolił nas Chrystus. I nie dali sobie nałożyć jarzma niewoli religii kodeksów – jak do tego w Liście do Galatów wzywa apostoł Paweł.
„Nic wielkiego się nie stało, wszystko zostanie po staremu!” – wołają zdenerwowani wyznawcy martwej religii. Tak, nie stało się nic takiego, na czym mogliby papieża Franciszka przyłapać albo za co ukamienować, tak jak Jezusa chcieli ukamienować jego współmieszkańcy z Nazaretu. Nie jest heretykiem. Również ci, którzy przyjmują jego wezwanie do duchowej odnowy Kościoła, nie są heretykami. Trzeba w jego duchu wierzyć w rewolucyjną moc Bożego Miłosierdzia, które jest alfą i omegą jego teologii – także wtedy, gdyby Franciszek stracił siły, aby kontynuować potrzebną reformę.
Na początku Roku Miłosierdzia niektórzy z nas mieli teologiczne wątpliwości, czy pojęcie miłosierdzia nie przedstawia miłości Bożej nadmiernie „z góry”. Stało się jednak jasne, dlaczego papież wzywa nas do miłosierdzia, przez które zapraszamy Boga w złożone i bolesne sytuacje, nie jako gwaranta niezmiennych zasad, ale jako życzliwą, wielkoduszną, wyrozumiałą, przebaczającą i uzdrawiającą siłę przemiany człowieka, Kościoła i społeczeństwa.
Linia horyzontalna ludzkiego braterstwa – o której papież opowiada w encyklice „Fratelli tutti” – potrzebuje także wertykalnej linii miłości jako nieskończonego miłosierdzia, które przekracza wszystkie wyobrażalne po ludzku granice. Do miłości bez granic możemy tylko podążać jak do celu spełniającego się dopiero w objęciach Boga. Ten ideał nie może stać się „prawem”, jak większość najważniejszych wyzwań Jezusa, ale musi być stale prowokującym i prorocko ekscytującym impulsem, który dla żadnego chrześcijanina nigdy nie może stać się „sprawą raz na zawsze załatwioną” .
Pandemia fundamentalizmu
Przyznaję, że w tych dniach, kiedy koronawirus zabija ludzi w mojej ojczyźnie, nie mogę pozbyć się obaw przed jeszcze jedną pandemią: fundamentalizmu i fanatyzmu. Patrząc na katolickich wielbicieli Trumpa, muszę walczyć z pokusą sceptycyzmu co do tego, czy w ogóle możliwy jest jeszcze jakikolwiek „ekumeniczny dialog wewnątrz Kościoła katolickiego”. Dialog międzyreligijny, a szczególnie dialog z wykształconymi i refleksyjnymi ludźmi spoza Kościoła wygląda mi czasem na łatwiejszy od próby komunikacji z ludźmi, którzy łączą religię z tendencjami populistycznymi i nacjonalistycznymi. Pół wieku swojego życia śniłem wielki sen o zjednoczeniu wszystkich wierzących w Chrystusa. Dziś ten sen się rozpłynął.
Istnieją podziały, ale nie między Kościołami, tylko w poprzek. Podziały, które wyglądają dla mnie na niemożliwe do pokonania. Naprawdę nie mogę kroczyć pod jednym sztandarem z ludźmi, którzy z wielką pewnością siebie twierdzą, że wiedzą, iż Bóg stworzył świat w ciągu sześciu dni, albo że Mojżesz jest autorem Ksiąg Mojżeszowych (łącznie z fragmentem o własnej śmierci); którzy argumentują przeciwko wyświęcaniu kobiet w ten sposób, że Jezus pomiędzy swoich apostołów nie wybrał żadnej kobiety (nie wybrał też nikogo z nas, nieobrzezanych – czy my zatem mamy prawo teraz wyświęcać nie-Żydów?); z ludźmi, którzy nie wiedzą, że głośne ostatnio zwycięstwo grup pro-life w Polsce i kryminalizacja aborcji bardziej niż obronie nienarodzonych przysłuży się turystyce aborcyjnej Polek do Czech i na Słowację, ale zła aborcji w rzeczywistości nie powstrzyma. W Polsce trwa właśnie najszybszy proces sekularyzacyjny w całej Europie – ci biskupi, którzy krótkowzrocznie wspierają nacjonalistycznych polityków cynicznie nadużywających chrześcijaństwa, ponoszą winę za to, że młode pokolenie na dobre odejdzie od Kościoła i „katolicka Polska” może podążyć za „katolicką Irlandią” w przepaść historii.
Niemała część chrześcijan ma tak zredukowaną pozytywną stronę swojej wiary, że tożsamość chrześcijańską opiera na walce kulturowej, na wojnie przeciw prezerwatywom, aborcji, związkom homoseksualistów itp. Tak negatywnie określony katolicyzm Franciszek miał odwagę nazwać neurotyczną obsesją.
Na pewno nie wystąpię z Kościoła, w którym nadal będę się spotykać u jednego Stołu Eucharystycznego z ludźmi o takich poglądach. Dobrze wiem, że jestem omylnym i błądzącym człowiekiem. Walczę jednak z wielką wątpliwością: czy nie należy z realizmem zaprzestać prób tworzenia ekumeny wszystkich chrześcijan i raczej zaangażować wszystkie siły do pogłębiania płodnej ekumeny (dzielenia się, synergii, wzajemnego wzbogacania) z ludźmi myślącymi – zarówno wierzącymi, jak i niewierzącymi? Czy mamy nadal tracić czas i energię na puste próby dialogu z ludźmi, dla których samo to słowo wzbudza gniew i reakcje obronne – jakkolwiek chyba jesteśmy w stanie zrozumieć ich subiektywne motywacje do takich zachowań?
Jeden z działaczy czeskiej katolickiej prawicy, wojujący przeciw Unii Europejskiej, przymierzany przed laty na stanowisko ministra kultury, w wykazie nieprzyjaciół „prawdziwego Kościoła” wymienił obok siebie ekumenizm i homoseksualizm. Dziś ludzie o podobnej mentalności z poparciem części hierarchii kościelnej dostają się do ciał kierujących publicznymi mediami w naszym kraju, a na Węgrzech i w Polsce ci wyznawcy nieliberalnej demokracji (czyli państwa autorytarnego) krok za krokiem likwidują wolność mediów, wymiaru sprawiedliwości, organizacji pozarządowych i uniwersytetów.
Wąska ścieżka
Tak, razem z tymi ludźmi i ja recytuję to samo „Ojcze nasz” oraz „Credo”. Nie zaprzeczam, że są wśród nich ludzie osobiście dobrzy i szczerzy. A jednak obawiam się, że żyjemy w nieprzezwyciężenie odmiennych wszechświatach. Po pewnym sławnym, apokaliptycznym kazaniu o zepsutym świecie, w którym nie było nawet małej iskry ewangelicznej wiary, miłości i nadziei, kiedy kaznodziei nie można było usprawiedliwiać tym, że to człowiek prostoduszny, straciłem ufność, że z ludźmi tej mentalności – choć formalnie jesteśmy w jednym Kościele – naprawdę łączy mnie ta sama religia. W pełni podzielam stanowisko jednego z największych chrześcijańskich przywódców XX wieku, kard. Carla Marii Martiniego: „Nie boję się ludzi, którzy nie wierzą, ale ludzi, którzy nie myślą”. Uświadomiłem sobie jednak, że granica między ludźmi, którzy myślą, a tymi, którzy nie myślą, na pewno nie jest tożsama z podziałem na ludzi wykształconych i niewykształconych. Nie domagam się elitarnej religii dla wykształconych. Ten podział leży głębiej, w ludzkich sercach.
Czuję, że jestem na jednej łodzi z ludźmi, którzy kierują się współczesnym naukowym rozpoznaniem we wszystkich dziedzinach, w których wiedza jest kompetentna, a jednocześnie stawiają sobie poważne etyczne i duchowe pytania. Droga między religijnym fundamentalizmem niemałego odsetka chrześcijan i tak samo aroganckim, scjentystycznym fundamentalizmem wojujących ateistów jest czasem wąska i trudna. Jestem jednak głęboko przeświadczony, że dziś jest to droga naśladowania Chrystusa.
Możliwe, że jeszcze moglibyśmy uniknąć schizmy dzięki jakiejś formie nowego Soboru Jerozolimskiego, o którym czytamy w Dziejach Apostolskich, by na nim podzielić zadania: niech jedni dbają o tych wierzących, którzy pragną dających poczucie bezpieczeństwa zasad z przeszłości, a inni niech wsłuchują się w Boże wezwania nadchodzących znaków czasu. Często myślę o tym, że dziś jesteśmy w podobnej sytuacji, jak apostoł Paweł, kiedy zostawił Jakuba, Piotra i innych czcigodnych apostołów, aby poświęcili się pracy wśród judeochrześcijan (w tej części Kościoła, która szybko zanikła), i wyprowadził odważnie młode chrześcijaństwo z wąskich granic judaizmu do ówczesnej oikúmené – do zupełnie innego kontekstu kulturowego. Z misji Pawła wyrosło to, co dziś nazywamy chrześcijaństwem i co prawdopodobnie czeka na podobną odwagę do przekraczania dotychczasowych granic.
Czy Franciszek nie pokazuje nam dziś – i to nie tylko tym ostatnim wystąpieniem – takiego rozumienia Ewangelii, takiego stylu zachowania wobec przyrody, takiego podejścia do ludzi, szczególnie tych na marginesie, które w proroczy sposób wskazują na to, co jutro będziemy nazywać chrześcijaństwem? Tożsamość chrześcijańska nie spoczywa w bezruchu, ale jest w ruchu ducha, który w historii uczniów Jezusa stale głębiej wprowadza nas do pełni prawdy. Nie wzywam do bezkrytycznego kultu osoby i poglądów Franciszka, ale do kultury duchowego rozróżniania i do rozwijania tego, co jednocześnie wiedzie do jądra Ewangelii i do odważnej, twórczej odpowiedzi na znaki czasu. © Przełożył TOMASZ MAĆKOWIAK
KS. TOMÁŠ HALÍK (ur. 1948) jest filozofem, teologiem i socjologiem. Tajnie wyświęcony na księdza, stał się jedną z ważniejszych postaci podziemnego Kościoła w Czechach. Później m.in. doradca prezydenta Havla, wykładowca Oksfordu, Cambridge i Uniwersytetu Karola, duszpasterz akademicki. Autor kilkudziesięciu książek. Laureat Medalu św. Jerzego przyznawanego przez „Tygodnik Powszechny”.",KS. TOMÁŠ HALÍK,02.11.2020,https://www.tygodnikpowszechny.pl/chrzescijanstwo-jutra-165469
21,SPOSÓB NA SPOKÓJ,"JERZY STUHR: Za każdym razem, kiedy odzyskuję zdrowie, wracam do życia z jeszcze większym apetytem na przygodę ze światem.","KATARZYNA KUBISIOWSKA: Po raz trzeci spojrzał Pan śmierci w oczy?
JERZY STUHR: Pyta pani o udar z lipca? Nie, nie! Zawał był gorszy… Bo z chorobą onkologiczną to jest jeszcze inaczej: tli się powolutku i po cichutku. A serce nagle, znienacka: buch! I nie wiesz, gdzie to się stanie: czy na scenie, czy na planie, czy w domu, czy z kobietą. Więc ciągle strach, że może cię dopaść wszędzie i o każdej porze.
Dopada ból?
Nawet ostrzej: mdlałem. Ale tunelu jeszcze nie widziałem. W pewnym momencie ocknąłem się, usłyszałem głos: „Kwadrans był pan poza światem”. A ja nic nie pamiętam, czarna dziura. Ale o czym my tu mówimy, to przecież są dawne czasy.
Rok 1984.
Po tych wszystkich chorobowych przejściach dobrze poznaje się swój organizm.
Co on mówi?
Nawet nie mówi, tylko podpowiada. Uważaj, teraz zwolnij, nie dasz rady, oj, źle się to skończy. Natomiast radość życia jest zawsze.
Zawsze?
Dziś rano mówię do żony, że trzeba bookować hotel w Rawennie, bo w październiku przyszłego roku planuję naszą wspólną podróż do Włoch. Żona mnie ofucza, że tak sobie wybiegam w przyszłość.
Przecież szaleje pandemia.
Droczę się tak z żoną, ale to mi pomaga w podtrzymywaniu nadziei. Bo chciałbym odbyć wielką, może ostatnią, w pełni świadomą podróż własnym autem wzdłuż Italii. Zacząć właśnie od Rawenny, jechać na południe – Pesaro, Brindisi, a z Lecce przerzucić się na wybrzeże Amalfi, którego nigdy nie widziałem.
Macha Pan teraz rękami jak prawdziwy Włoch.
Eee, już nie ma tej werwy… Pojechałbym jeszcze do Wenecji, to było pierwsze moje włoskie miasto. W 1970 r., na trzecim roku szkoły teatralnej, dostałem stypendium z Ministerstwa Kultury. W Wenecji spędziłem ponad dwa miesiące, odbywał się tam wtedy festiwal i filmowy, i teatralny, zjechało dwudziestu kilku stypendystów z całej Europy. Dwóch profesorów z NRD i z Rumunii oraz mnie – ludzi zza żelaznej kurtyny – zakwaterowali w jednym hotelowym pokoju. Okazało się potem, że Rumun uciekł na Zachód, kiedyś spotkaliśmy się w Paryżu, zajmował się krytyką teatralną.
A wtedy, na stypendium, połknąłem bakcyla i zakochałem się w Italii.
Mówił Pan po włosku?
No właśnie nie, więc miałem kompleks. Bo bardzo chciałem przekraczać granice w języku. Zawsze zazdrościłem żonie, która jest skrzypaczką, że dla niej to żaden problem, może zagrać z każdą orkiestrą świata. Zacząłem uczyć się włoskiego. Udało się; już w latach 80. pracowałem w Genui, zresztą z kolegą ze stypendium, który w tamtejszym teatrze został dyrektorem.
W ogóle to ja bardzo chciałem wyrwać się choćby na moment z PRL-u. Trochę podejrzanie to wyglądało, jakbym zdradzał ojczyznę. A w mojej mentalności było i prawdę mówiąc ciągle jest – chociaż już mniej – poczucie, że reprezentuję swój kraj w świecie. Mimo barier, mimo muru, mimo komunizmu. W rozmowach zaznaczałem, że za granicą jestem tylko przejazdem. Pytali: „Czy pan wyemigrował?”. „Nie, nie, ja wracam”.
Zawsze chciał Pan wracać?
W stanie wojennym jako jeden z pierwszych artystów dostałem paszport, bo generał Jaruzelski próbował udowodnić, że nic się nie stało. Przecież granice są otwarte: Stary Teatr wyjeżdża, Mazowsze wyjeżdża, filharmonia wyjeżdża. Zespół Starego dostał zezwolenie na wyjazd do Argentyny. Stamtąd mogłem jechać do Włoch, miałem propozycję świetnego kontraktu i to nieopodal Triestu, czyli miasta, w którym mój dziadek spędzał wakacje.
I dlaczego Pan nie został?
Małżonka szybko ucięła moje fantazje.
Dobrze, że ucięła?
W tamtych czasach korzystałem z dziwnego statusu. Zacznę od tego, że wszystko sam załatwiałam, nie miałem menedżera. Istniała tylko agencja Pagart, która skupiona była na tym, by złupić prowizję, ale nie gwarantowała, że coś załatwi. Poza tym w Polsce zaczynałem mieć silną pozycję jako aktor od moralnego niepokoju.
Zagrał Pan w najważniejszych filmach tego nurtu – w „Wodzireju” Feliksa Falka i u Krzysztofa Kieślowskiego w „Bliźnie”, „Spokoju”, „Amatorze”.
Pamiętam, że musiałem przerwać kontrakt we Włoszech, bo wracałem na plan „O-bi, o-ba. Koniec cywilizacji” . To był mój pierwszy duży film z Piotrem Szulkinem. Potwornie trudna rola – główny bohater był skrajnie introwertyczny. A ja prywatnie jestem zupełnie innym człowiekiem, więc w postać musiałem się wtłoczyć. Do mówienia miałem mało tekstu, a otaczały mnie fascynujące i kolorowe postaci poruszające się w apokaliptycznym świecie – na to wszystko mój bohater patrzył z przerażeniem.
No, a Pana pozycja poza Polską?
Gdybym został za granicą, pozycja natychmiast by spadła. Stałbym się jednym z wielu wyrobników aktorstwa. Doceniałem to, że gdy tylko coś nie szło po mojej myśli, to mogłem powiedzieć: „Przepraszam, to ja wracam do Warszawy”.
Mam sporo kolegów, którzy z Polski wyjechali. Niektórzy w marcu 1968 r. zostali do tego zmuszeni. Spotykałem ich w Londynie, w Paryżu, we Florencji. I widziałem zrujnowanych emocjonalnie ludzi. Wraki, dosłownie. Pytali, co w Krakowie, prosili: „Pozdrów chłopaków z Piwnicy pod Baranami”.
Polska ich ciągnęła jak magnes. To dla mnie była wielka nauczka.
Nauczka?
Że jak zostaniesz za granicą, to jak oni wpadniesz w nerwicę. Bałem się tych przeciągających się wieczornych spotkań.
Gdy w 1980 r. z Jurkiem Bińczyckim grałem w „Emigrantach” Sławomira Mrożka reżyserowanych przez Wajdę, to w postać AA wlałem nerwicę moich koleżanek i kolegów. Gdybym wyemigrował, też bym popadł w tę chorobę.
No i język mógłby być przeszkodą.
Tak, na scenie nie wybaczą ci innego akcentu. Powiedzą: „Po coś tam wlazł?”.
Nigdy nie mogłem zagrać Włocha, mimo że włoski znam już świetnie. Zdarza się, że sami Włosi, którzy mają fiu-bździu na punkcie zgadywania, z jakiego regionu ktoś pochodzi i od razu to rozpoznają po dialekcie, byli przekonani, że jestem z Lombardii albo Piemontu. Ale musiałem być ostrożny. Gdy od RAI dostałem propozycję, bym zagrał Olivettiego, nestora rodu, który produkował maszyny do pisania, powiedziałem, by dali sobie spokój. „Ale wie pan, on żył w Ameryce długie lata” – przekonywali mnie. Ja: „Ale on mówił perfekt po włosku”.
Więc odmówiłem. Gdybym wpuścił się w rolę Włocha, toby mnie znienawidzili. Natomiast gdy grałem postać profesora w „I odpuść nam nasze długi”, powiedziałem do reżysera: „Czy mogę dopisać do tej postaci, że ten człowiek pochodzi z Niemiec i ma kontrakt na włoskim uniwersytecie?”. Antonio Morabito się zgodził, więc rolę wziąłem. Chodzi o to, by dla specyficznego języka postaci znaleźć uzasadnienie. W „Habemus Papam” Nanniego Morettiego rzecznik prasowy jest Polakiem, tak jak Navarro-Valls był Hiszpanem. Mówił zatem świetnie po włosku, tyle że odrobinę inaczej…
Albo moje włoskie role wariatów Witkacowskich – w „Mątwie” i „Onych”. Wariatom więcej się wybacza.
A „Kontrabasista”, z którym przejechał Pan całe Włochy?
Zaczyna się od słów: „My muzycy niemieccy...” – od razu wiadomo, że problemu nie będzie. Monolog trwał godzinę pięćdziesiąt, mój włoski agent bywał na przedstawieniu, wyłapywał miejsca, gdzie się pomyliłem, zapisywał, potem razem siadaliśmy nad tekstem, mówiłem: „To poprawię, to poprawię, a ten błąd zostawimy, bo ja jestem niemiecki muzyk we włoskiej orkiestrze...”. W tych niuansach był koloryt.
No dobrze, ale Pan jeszcze niewiele powiedział o tej planowanej za rok podróży.
Nazwałem ją sobie „podróż życia”. Jedziemy autem, pełna swoboda, nocleg rezerwujemy tylko w Rawennie, dalej jest spontanicznie, na dziko. Krępują mnie hotele, to, że musisz dojechać na czas. A w październiku zawsze znajdzie się do wynajęcia pokój, nie ma się co stresować.
Żona jest dobrym towarzyszem podróży?
Ona ma więcej chęci niż ja. Bo ja to trochę leniwy jestem. Mówię: „Może ten zameczek odpuścimy?”. Ona: „Nigdy! Nie ma mowy, jedziemy!”. Jest w niej niezaspokojona chęć poznania.
Co musi łączyć ludzi, by po tylu latach małżeństwa chcieli razem podróżować?
W „Weselu” Radczyni mówi: „Jak wy ze sobą będziecie rozmawiać, ona ze wsi, ty z miasta...”. Ja bym się nie porozumiał z inną towarzyszką. Jestem pedagogiem i widzę przepaść mentalną między mną a młodymi… Mówimy innym językiem, mamy inną wrażliwość, inne widzenia świata. Dlatego też jest mi coraz trudniej uczyć. Dziś nie biorę się za pedagogikę wychowania od pierwszego roku szkoły teatralnej, nie umiałbym wtajemniczać młodych we wszystkie arkana zawodu. Poprzestaję na tym, że ze studentami przygotowuję dyplomy – obecny jestem jako reżyser, podpowiadam techniczne rozwiązania. Na więcej mnie nie stać.
Młodsi są ulepieni z innej gliny?
Zupełnie innej.
Ciekawe, że Pan to mówi w chwili, gdy zapytałam o żonę.
Bo to jest właśnie sprawa gliny. Żona i ja nadajemy na tych samych falach i posługujemy się identycznym kodem estetycznym – interesują nas podobne rzeczy, sprawy i ludzie.
Jacy ludzie?
Od których płynie bliska nam energia, wiązka otwartości, piękna i sztuki.
Aktorstwo pod tym względem jest zawodem uprzywilejowanym?
Zawód jak zawód. Góralka do mojej żony u nas na wsi mówi: „Stuhrowo, a wy co ta robicie?”. Żona: „Na skrzypcach gram”. „Ale co robicie!?”. „No na skrzypcach gram”. „Ale co robicie?”. „No na skrzypcach”. „No, ale przecież to nie jest robota”.
A Gustaw Holoubek mówił: „Kto to aktor? Aktor chodzi, siedzi, mówi, no to przecież każdy inny siedzi, mówi, chodzi”.
Wymiguje się Pan od odpowiedzi.
Bo dość ostrożnie podchodzę do mojego zawodu, wolę nawet termin pedagog niż aktor. Z jednej strony w graniu tkwi tajemnica, z drugiej nieraz słyszałem: „Niech pan powie coś naprawdę, panie Jerzy”.
Aktorstwo Pana nie uwiodło?
Niech pani przyjdzie na egzaminy do szkoły teatralnej, jest ponad tysiąc chętnych na kilkanaście miejsc. Góral w Rabie kiedyś do mnie woła głosickiem: „Panie Stuhr, a wziąłbyś mnie do tej teatralnej szkoły, pasowałoby mi na aktora!”.
Dobrze, to inaczej: co Panu dało aktorstwo?
Na pewno bardziej mnie uwrażliwiło na człowieka. Całe życie go analizujesz i nie wyłącznie pod kątem psychologicznym, mentalnym, fizycznym. A potem czytasz „Rewizora”, masz zagrać tytułową postać i wykonujesz w głowie operację: jak by ją zbliżyć do siebie? Co by mnie się zdarzyło, gdybym znalazł się w identycznych okolicznościach? W tym zawodzie to właśnie jest najpiękniejsze. Gorzej z graniem.

Jerzy Stuhr w spektaklu „Noc listopadowa” w reżyserii Andrzeja Wajdy w Starym Teatrze, Kraków, 1974 r.
Dlaczego?
Nie lubiłem grać, do dziś nie lubię. Najbardziej mnie zachwycało tworzenie, kreowanie, dochodzenie emocją do okoliczności, które w tekście były opisane. Ale już w samym graniu wieje nudą. Więc nie jestem rasowym aktorem. ­Krysia Janda mówi: „Ach, jak se dzisiaj zagram!”. Albo Tadeusz Łomnicki… Przyjeżdżam do Zakopanego, wchodzę do Teatru Witkacego, gdzie grał w „Ostatniej taśmie” Krappa. Widzę, jaki jest spocony, dyszący, zmęczony. Pytam: „Tadziu, tobie się chce jeszcze?”. On: „Bo ja chcę umrzeć na scenie”.
Pan nie chce umrzeć na scenie?
Oj, nie! Mam nadzieję, że mnie odratują. Odpowiadam na pani pytanie: w aktorstwie uwodzi mnie dochodzenie do roli. Pomocny w tym jest mój zmysł obserwacyjny, to, że oczy mam wokoło głowy. Sam łapałem się na tym, jak cały czas kogoś podglądam. I snuję opowieść.
Proszę o przykład.
Jestem w restauracji, obok siedzi para, są już przy deserze i ani razu się do siebie nie odezwali.
Dlatego Pana zapytałam, jak to jest jechać ze swoją żoną w podróż!
Na szczęście ciągle mam jej coś do powiedzenia, a ona mnie.
A ta para?
Między nimi pustka, cisza, martwota. Nawet nie podzielili się opinią, czy lody im smakują. I już w mojej głowie zaczyna się operacja. Co to może oznaczać? Co się między nimi dzieje? Na jakim są etapie życia?
Gdy podeszła do nich młodziutka kelnerka, mężczyzna natychmiast się do niej uśmiechnął, a do żony ani razu.
Czytaj także: Nie uspokoję się na starość - poprzednia rozmowa Katarzyny Kubisiowskiej z Jerzym Stuhrem
Więc z jednej strony inspiruje mnie życie, z drugiej – literatura.
A konkretnie?
Fiodor Dostojewski. „Zbrodnię i karę” w 1980 r. reżyserował Andrzej Wajda, z tym spektaklem potem objechaliśmy cały świat. W Edynburgu krytyk napisał, że ten Stuhr używa środków jak Laurence Olivier.
Proszę opowiedzieć, jak się rodził Pański Porfiry.
Tę postać lepiłem z moich przesłuchań przez Służbę Bezpieczeństwa. W latach 80. co rusz byłem wzywany w związku z perturbacjami paszportowymi. Albo chcieli mnie zastraszyć – bym czegoś nie powiedział na Zachodzie. Lub zjawiałem się u nich jako rzecznik dyscyplinarny. Kiedy pani profesor Danuta Michałowska została rektorem PWST, poprosiła mnie, bym objął funkcję rzecznika: „Pani profesor, ja się na tym nie znam, mnie to nudzi”. Ona: „To tylko formalność, nic nie będziesz miał do roboty, zobaczysz”.
Zgodziłem się. I zobaczyłem: wybuchł stan wojenny, studenci co chwilę lądowali na komisariatach, a ja musiałem ich stamtąd wyciągać.
Co Pan mówił?
Pieprzyłem jakieś głupoty, rolę rzecznika grałem… Ale te rozmowy z bezpieką to była kopalnia wiedzy. Wajdzie powiedziałem: „Andrzeju, ja bym zagrał Porfirego”. On: „Jurku, to przecież stary facet, a ty jesteś młody”. Ja: „Andrzej, my jesteśmy równolatkami, Porfiry ma 37 lat. Poza tym wśród esbeków spotykam kumpli z prawa – studiowaliśmy w tym samym czasie, ja miałem zajęcia w Gołębniku, a oni sto metrów dalej – w Novum”. Wajda: „Robimy!”.
I od razu wszystko stało się jasne: Raskolnikow i Porfiry to są koledzy, tylko każdy poszedł w inną stronę. Ale obaj tak samo pomyleni.
Natomiast postać AA w „Emigrantach” budowałem na podstawie tych moich rozmów z kolegami w Londynie, Paryżu, Florencji.
Grał Pan emigracyjną nerwicę?
A tu krytyk pisze: „To chybiona rola. AA ma być intelektualistą, a Stuhr jest na innym biegunie”. Dopiero gdy Mrożek zobaczył spektakl, zawyrokował: „Tak to trzeba grać!”.
W tworzeniu ról przydawały się też moje studia filologiczne. Byłem przecież uczniem Marii Dłuskiej, Kazimierza Wyki, Tadeusza Ulewicza, z którymi ciągle analizowało się tekst.
„Synku – mówiła babcia Dłuska – zanalizuj mi ten wiersz Wierzyńskiego”. Ja: „Tylko trzeba by wiedzieć, pani profesor, gdzie on to napisał, w jakich okolicznościach, czy już go nie było w kraju?”. Bardzo to było ciekawe.
A profesor Wyka, który przychodził na „Dziady” reżyserowane przez Swinarskiego w Starym, zawsze musiał skosztować kaszy z kotła wystawionego na początku obrzędu.
Tak właśnie uzupełniała się sztuka i życie w tym kraju i o tym czasie. Myśmy opowiadali tu o duszeniu się w PRL-u, ale dusza chciałaby gdzieś się rwać.
A skutki uboczne aktorstwa?
Emocje.
Za silne?
Na wierzchu. Kończy się spektakl i nie potrafię uspokoić ciała. System nerwowy jest pobudzony i na najwyższych obrotach – co wieczór na scenie go uruchamiasz.
Sporo aktorów rozhuśtane emocje topi w alkoholu.
Doskonale ich rozumiem. Od pierwszego roku szkoły teatralnej słyszysz od pedagoga: „Chcę od ciebie emocji. Musisz je w siebie włożyć, mają płynąć z twojego wnętrza. To jest istota aktorstwa”. I teraz kwestia: jak się od tych emocji uwolnić?
Jak?
Przyjść do domu, zmyć naczynia, za progiem zostawić wszystko.
Przecież tak się nie da.
Trzeba próbować. Ale najbardziej newralgicznym procesem jest dogrzebywanie się do swoich emocji w trakcie budowania postaci. One są wtedy bezbronne i świeżutkie.
Moje małżeństwo ratowało to, że żona uprawia podobny zawód. Oboje wiedzieliśmy, kiedy zostawić się w spokoju. Chodzi o to, by nie naruszać skupienia i nie egzekwować wzajemnych relacji. W naszej młodości zdarzały się tarcia, nie umieliśmy odpuścić, uczyliśmy się siebie latami.
Niełatwa sprawa: dwoje artystów pod jednym dachem. A do tego jeszcze gdzieś jechałem z teatrem i kilka miesięcy nie było mnie w domu.
Jak Pan znosił te rozstania?
Zamieniłem miłość na tęsknotę. Jak mnie ktoś pytał, czy kocham swoją rodzinę, odpowiadałem, że za nią tęsknię.
Rodzina wiedziała o tym?
Skoro do trzeciej nad ranem na poczcie w Buenos Aires czekałem na połączenie z domem i nagle telefonistka krzyczała na cała salę, że Polska jest na łączu w kabinie numer pięć – to osoba, która nad ranem w Krakowie trzymała słuchawkę, wiedziała, że ja stałem całą noc, by choć słowo z nią zamienić. Niełatwe były też powroty. Tyle czasu cię nie ma, przyjeżdżasz i widzisz, że twoja rodzina już sobie nowe ścieżki w domu i w psychice wychodziła. A ty im trochę przeszkadzasz.
Jak intruz?
Bywa jeszcze tak, że niby jesteś w domu, ale tak naprawdę tkwisz w kompletnie innym świecie. Na przykład zastanawiasz się nad scenami w scenariuszu. I nagle dochodzi do ciebie głos z zewnątrz, że dziecko z przedszkola trzeba odebrać. Nawet nie masz jak wytłumaczyć, co ty w tej chwili kombinujesz, bo siedzisz w milczeniu, jakbyś się nudził.
A wtedy właśnie potrzebny jest absolutny spokój?
Ciekawa sprawa z tym spokojem. Jeszcze kilka miesięcy temu tęskniłem za ciszą, chwilą wolnego od maratonu kolejnych prac. I zwolniłem wraz z ogłoszeniem pandemii – teatry zamknięte, nie kręci się filmów, z domu lepiej nie wychodzić. Niespodziewanie przyszedł spokój.
I darowane życie po udarze.
To było dziwne: przez dwa dni gadałem od rzeczy. Przestawiałem sylaby, mówiłem – nie „droga”, tylko „rodogra”. Wiedziałem, co chcę powiedzieć, jak brzmi to słowo, a wychodziło inaczej.
Bał się Pan, że tak już zostanie na zawsze?
Nawet nie, bo to trwało krótko. Na drugi dzień pobytu w szpitalu przyszła pani logopedka, chwilę ze mną poćwiczyła i powiedziała, że wszystko będzie dobrze. Ale zdarza mi się nawet teraz przekręcać słowa. Mów publicznych wolę nie wygłaszać, tyle że z innego powodu: okropnie gada się online, czyli do ekranu. A ja uwielbiam publiczność. Bez ludzi na żywo tracę wenę.
A zdrowienie po udarze?
Tu przydał się mój trening w chorobach. Po raku miałem tak wycieńczony organizm, że musiałem się go uczyć od początku. A po zawale na szpitalnym korytarzu spotkałem kolegę sercowca, który mówi: „Panie, daj se pan spokój, byle do renty, niech pan nie myśli o scenie”. A ja miałem wtedy 37 lat.
I jaki jest na to sposób?
Do zdrowienia potrzebna jest cierpliwość. Muzycy mają ją w małym palcu, wyznaczają sobie cele, planują: dziś ćwiczę pasaż. Podobnie jest z uczeniem się tekstu – trzeba to robić krok po kroku, bez zrywów. Systematyczność w wychodzeniu z choroby też jest kluczowa: w poniedziałek zrobię dziesięć kroków, w środę dojdę do tamtej ławki, w piątek może uda się dotrzeć do drzewa.
Swoją drogą, w szkole nie cierpiałem zajęć z dykcji i impostacji, ale trzeba było się dyscyplinować. To też jeden z powodów, dlaczego tak trudno mi dziś uczyć młodzież, która oczekuje szybkich efektów. Problem w tym, że w aktorstwie nie ma drogi na skróty.
Co jeszcze jest potrzebne w wychodzeniu z choroby?
Wiara.
Ale jaka?
Że istnieje sprawczość.
Sprawczość?
Że to nie czas na rentę i niedołężność. Albo jeszcze inaczej: gdy leczyłem się z nowotworu, na kilka godzin uciekałem ze szpitala w Gliwicach do pustego kościoła, siadałem w ławce i wyznaczałem sobie zadania. Potem opowiedziałem o tym ks. Andrzejowi Lutrowi, a on mówi: „Właśnie wtedy się pan modlił”. „Nie, nie modliłem się! Tylko rozmyślałem o dzieciach i o wnukach”. „To była modlitwa” – mówi mi na to.
Ale jako ministrant kościół poznałem z innej strony. W czasie podniesienia z kolegami przykrywaliśmy palcami dzwoneczki, by za każdym razem dawały inny dźwięk. Powstawały prawdziwe symfonie! Ksiądz, który mszę odprawiał, mówił potem w zakrystii: „Chodź no tutaj, dawaj ucho”. „A za co?!”. „Nie robić mi tu teatru z mszy i z kościoła”.
Wielka lekcja.
A lekcja, którą udziela choroba?
Za każdym razem, kiedy odzyskuję zdrowie, wracam z jeszcze większym apetytem na przygodę ze światem. Myślę: „Dobra jest, przeszło, Pan Bóg mnie pokarał, ale odpuścił. Moja mama tam gdzieś w niebie wynegocjowała, że jeszcze mogę tu pobyć, pograć, poczytać, podróżować”.
Mówię o tym osobom chorującym.
Że czeka ich nowa przygoda?
Czasem pomaga, czasem nie. To moje jednostkowe doświadczenie. I przekonanie: o Jezu, wywinąłem się, teraz to się dopiero zacznie. ©
JERZY STUHR (ur. 1947) jest aktorem i reżyserem. Zagrał m.in. w „Wodzireju” Feliksa Falka, „Amatorze” Krzysztofa Kieślowskiego, „Seksmisji” Juliusza Machulskiego, a po 1994 r. w filmach własnej reżyserii, m.in. „Spisie cudzołożnic”, „Historiach miłosnych”, „Tygodniu z życia mężczyzny” i „Obywatelu”. Od początku kariery związany ze Starym Teatrem, występował w sztukach reżyserowanych przez Konrada Swinarskiego, Jerzego Jarockiego i Andrzeja Wajdę. Profesor sztuk teatralnych, były rektor PWST w Krakowie.","JERZY STUHR, KATARZYNA KUBISIOWSKA",07.12.2020,https://www.tygodnikpowszechny.pl/sposob-na-spokoj-165876
22,KOŚCIÓŁ W SKRÓCIE,23–29 listopada,"PAPIESKI APEL
Franciszek upominał się o los migrantów: „Odczuwam smutek na wieść o sytuacji, w której wielu z nich się znajduje, o tych, którzy zginęli w kanale La Manche, o tych na granicach Białorusi, z których wielu to dzieci, o tych, którzy utopili się w Morzu Śródziemnym” – powiedział po niedzielnej modlitwie „Anioł Pański”, apelując, by dialog wziął górę nad polityczną instrumentalizacją problemu migracji.
POŚMIERTNA NIESŁAWA
Archidiecezja Los Angeles zakazała korzystania z muzyki skomponowanej przez hiszpańskiego księdza Cesáreo Gabaráina – autora słynnej „Barki”. Powodem są wiarygodne informacje o wykorzystaniu seksualnym przez zmarłego w 1991 r. duchownego co najmniej kilkunastu małoletnich. Archidiecezja czyni to z szacunku dla jego ofiar.
TAIZÉ INACZEJ
Europejskie Spotkanie Młodych, zaplanowane od 28 grudnia 2021 r. do 1 stycznia 2022 r. w Turynie, odbędzie się online – zdecydowali bracia z ekumenicznej wspólnoty z Taizé, którzy jednocześnie wszystkich chętnych zaprosili do Turynu w dniach od 7 do 10 lipca 2022 r. Już drugi raz pandemia zakłóca spotkanie, które pierwotnie miało się odbyć na przełomie 2020/2021 r.",,29.11.2021,https://www.tygodnikpowszechny.pl/kosciol-w-skrocie-169899
23,GRANICE NASZYCH GRANIC,"O. NIKODEMUS SCHNABEL OSB, wikariusz patriarchalny dla migrantów i azylantów w Izraelu: Troje uchodźców do Egiptu staje się błogosławieństwem dla ludzi. To odwrócenie perspektywy, z której rozmawiamy dziś o uchodźcach.","KAROLINA PRZEWROCKA-ADERET: Tu, w Izraelu, na termometrze prawie 30 stopni, ale w Polsce właśnie spadł śnieg. I o tym nie mogę ­przestać myśleć. O ludziach w śniegu na polsko-białoruskiej granicy. O wolontariuszach, którzy wchodzą do lasów i nie mogą zrobić nic poza udzieleniem doraźnej pomocy. Jak żyć z dramatem, do którego opisania brakuje słów?
O. NIKODEMUS SCHNABEL OSB: Bezsilność to w tej sytuacji bardzo trudne uczucie. Jest wiele rzeczy, na które ja, chrześcijanin, mam wpływ. Mogę się modlić, mogę wesprzeć organizacje niosące pomoc albo samemu zostać wolontariuszem. W demokracji mogę też głośno powiedzieć władzy, co o tym wszystkim myślę. I tutaj właściwie moje możliwości się kończą.
Świadomość tej tragedii nas wyczerpuje, bo po raz kolejny okazuje się, że nie wszystkie etyczne problemy, z którymi musimy się dzisiaj mierzyć, można rozwiązać na poziomie osoby. To nie jest kwestia dotycząca wyłącznie teologii moralnej, odpowiadającej na pytanie o to, co ja mogę zrobić w tej sytuacji jako człowiek. To szersze pytanie: o etykę społeczną, o to, co możemy zrobić razem. O wspólną odpowiedzialność. Tak samo w przypadku grzechu: Kościół mówi, że nie tylko osoba może popełniać błąd, ale także struktury mogą być grzeszne.
W dyskusjach środowisk katolickich powraca jeszcze jedna zasada: Tomaszowe „ordo caritatis” – porządek miłości. Mówiąc krótko – mamy najpierw kochać „swoich”. Politycy wykorzystują to hasło, uzasadniając nim konieczność obrony granic za wszelką cenę, a w konsekwencji też brak reakcji na śmierć migrantów na granicy. W naszym „porządku miłości” zajmują oni odległe miejsce.
Na początek uporządkujmy ­wiedzę, przyglądając się społecznej nauce Koś­cioła, encyklikom – od „Rerum Novarum” (Leon XIII, 1891 r.) do „Fratelli Tutti” (Franciszek, 2020 r.) – bo to one są oficjalnymi dokumentami Kościoła podsuwającymi konkretne rozwiązania.
Zasada solidarności podkreśla odpowiedzialność za bliźnich niezależnie od tego, gdzie żyją. Zasada pomocniczości mówi o tym, że jeśli mała grupa lub jednostka potrafi sobie poradzić z jakimś problemem, to władza nie powinna w to ingerować. Istnieje też zasada dobra wspólnego. Ale pośród tych wszystkich zasad mamy jedną nadrzędną – personalizmu, mówiącą o służbie osobom. Wychodzi ona z założenia, że każda istota ludzka ma szczególną godność, bo została stworzona na obraz i podobieństwo Boga.
W tej perspektywie każda granica ma swoją granicę, i jej przebieg opiera się właśnie na tej zasadzie: na wizerunku Boga w człowieku. Dlatego nie mam wątpliwości, że katolicka odpowiedź na tę kwestię jest tylko jedna: nie możesz zamknąć granicy przed ludźmi, którzy na niej umierają. To nie jest żaden lewicowy wymysł – to jest pomysł katolicki. Kościół naucza tego od dekad. Taka jest nauka płynąca od „Rerum Novarum” po „Fratelli tutti” i niczego więcej tutaj nie wymyślimy.
W kwestii „ordo caritatis” i reakcji polityków: oczywiście boli takie upolitycznianie religii czy ureligijnianie polityki. W Europie to bardzo silny trend. Szczególnie widzimy to na przykładzie prawicowego populizmu, który mocno przytula chrześcijaństwo i zapewnia o bronieniu go na przykład przed świeckością i islamizacją, o obronie jego „tożsamości”.
To jest toksyczna współpraca – papież Franciszek nazywa jej przejawy „koalicją nienawiści”. Chrześcijaństwo nie jest tożsamością czy kulturą, której należy bronić – jest religią. Wspólnotą ludzi połączonych chrztem, wierzących w stworzenie człowieka na obraz i podobieństwo Boże. Jeśli populista mówi: chronię nas przed drugim człowiekiem, nie jest to myślenie chrześcijanina. Podobnie jeśli dzieli ludzi na kategorie i mówi: ty zasługujesz na moją miłość, ale tamten już nie. Nie możesz być równocześnie katolikiem, chrześcijaninem i rasistą, nacjonalistą. To jest przeciwne naszej wierze.
Chuligani wiary szukają tożsamości. Chrześcijanin szuka wiary, relacji z Bogiem. I kropka.
W perspektywie ostatnich wydarzeń szczególnie wybrzmiewa nowotestamentalna opowieść o narodzinach Jezusa i o uchodźstwie Świętej Rodziny. Co ciekawe, pojawia się tylko u św. Mateusza, w pozostałych księgach nie ma po niej śladu. Wierzyć ewangeliście czy nie? Jezus był uchodźcą?
Z historycznego, krytycznego punktu widzenia – nie wiemy tego. Ale Biblia nie jest książką historyczną, tylko opowieścią o relacji, którą Bóg buduje z człowiekiem. A więc z punktu widzenia Biblii oraz tradycji Kościoła – tak, Jezus był uchodźcą. Dobrze widoczne jest to w tradycji egipskiej, koptyjskiej: na trasie uchodźczej wędrówki Świętej Rodziny można dziś odnaleźć wiele kościołów i klasztorów, które są pamiątkami po kolejnych postojach Jezusa, Maryi i Józefa. Ujmuje mnie koncept, który stoi za powstaniem tych kościołów: trójka uchodźców staje się błogosławieństwem dla ludzi, których spotykają na swojej drodze.
Wątek uchodźcy, który staje się błogosławieństwem, pojawia się również w innych tradycjach. Na przykład w tradycji starotestamentalnej, żydowskiej: oto Eliasz, który ucieka w okolice Sydonu i tam zatrzymuje się u biednej wdowy. Jego obecność staje się dla niej błogosławieństwem: przybysz wskrzesza jej zmarłego syna. Oczekiwanie na Eliasza i brak lęku przed przybyszem wyraża się w przebiegu paschalnego Sederu, gdy drzwi zostawia się otwarte, a przy stole ustawia puste krzesło.
Co z kolei przywodzi na myśl polską tradycję wigilijną: talerz dla zbłąkanego wędrowcy.
Także w tradycji mojego zakonu ten przybysz, nieznany, gość, uchodźca nie jest ciężarem. Wręcz przeciwnie: należy go przyjąć, bo istnieje szansa, że pod łachmanami kryje się Chrystus.
To perspektywa, której tak bardzo brakuje mi w dzisiejszych dyskusjach wokół uchodźców. Koncentrujemy się na analizowaniu, jak sobie poradzić „z tym problemem”, a zupełnie nie widzimy, jakim błogosławieństwem mogłoby się dla nas stać spotkanie z nimi.
Jest wreszcie 25. rozdział Ewangelii św. Mateusza, a w nim wizja Sądu Ostatecznego i pasterz oddzielający owce od kozłów. I mocne słowa Jezusa: „Idźcie precz ode Mnie, przeklęci, w ogień wieczny (...). Bo byłem głodny, a nie daliście Mi jeść; (...) byłem przybyszem, a nie przyjęliście Mnie”.
O to chodzi w katolickiej etyce społecznej, że optyka jest skierowana na biednego, cierpiącego, marginalizowanego, dyskryminowanego. To jest istota teologii, której uczymy od wieków: spotkanie z każdym z nich może okazać się spotkaniem z samym Jezusem.
Spotyka Go Ojciec w swojej pracy jako wikariusz patriarchalny duszpasterstwa migrantów i azylantów w Izraelu?
Większość naszych działań skupia się w Tel Awiwie. Południe miasta jest uchodźczą stolicą kraju; takiego skupiska migrantów nie da się w Izraelu znaleźć nigdzie indziej. Pytałem ich na początku, zaciekawiony, dlaczego akurat to miejsce – odpowiadali za każdym razem, że to miasto, w którym mogą liczyć na życzliwość, w którym działa wiele fundacji, organizacji pomocowych. Tel Awiw to miasto, w którym mieszkają w dużej mierze liberałowie, a także ludzie wierzący, dla których działalność na rzecz uchodźców jest ważna. To od nich dowiedziałem się, że Tora nakazuje traktować obcokrajowców jak swoich własnych ludzi. To religijni aktywiści wywołali potężny sprzeciw, gdy politycy decydowali o deportacji afrykańskich uchodźców do ich krajów pochodzenia. W judaizmie istnieje zasada pikuah hanefesh, która mówi o tym, że zachowanie ludzkiego życia jest ważniejsze niż cokolwiek innego. Odsyłanie kogoś na niepewny los, być może na śmierć, spotkało się z radykalnym sprzeciwem ze strony religijnych Żydów. Nigdy też nie słyszałem o przemocy ze strony żydowskich nacjonalistów przeciwko uchodźcom. Ani o innych przejawach nienawiści.
Wspominał Ojciec kiedyś, że izraelski problem pojawia się za to gdzie indziej.
Istnieje duży problem marginalizowania migrantów zarobkowych – na przykład przyjeżdżających z Filipin opiekunów i opiekunek osób starszych. Ci ludzie nie przyjeżdżają tu, bo przed czymś uciekają – szukają lepszego życia i bardzo ciężko na to pracują. Tak długo, jak robią to legalnie, mają społeczny szacunek. Karta odwraca się, gdy wiza i legalny pobyt się kończą, a migrant z różnych ­powodów nie może wrócić do swojego kraju. Wtedy następuje radykalna zmiana opinii publicznej: bo czemu nie wracają do siebie, skoro przyjechali tu do pracy? Tu solidarność się kończy. Nielegalni migranci zarobkowi są tu zupełnie sami. Czasem ich sytuacja jest wykorzystywana przez nieuczciwych pracodawców. Nie mają żadnego lobby, mają nas, Kościół, a my staramy się ich wspierać duchowo i materialnie [o formach tej pomocy pisaliśmy w „TP” 47/2021]. Organizacje pozarządowe, z którymi rozmawiam, przyznają, że o tym problemie słyszą po raz pierwszy. Mam nadzieję, że otwiera się przed nami nowy rozdział współpracy.
Pochodzi Ojciec z Niemiec, kraju, który ma duże doświadczenie w polityce integracyjnej. W Polsce Niemcy są często przywoływane jako przykład negatywny: kraju, który zaprosił uchodźców, a wraz z nimi liczne problemy.
A mówi się o historiach sukcesu? Bo tych jest dużo więcej niż problemów. Popatrz na naszą mocną ekonomię, którą wspomagają migranci. Przyrost naturalny wśród Niemców jest na tak niskim poziomie, że mieszkańcy cieszą się, że ktoś chce zapełnić tę lukę. Regiony, w których najgłośniej krzyczy się przeciwko uchodźcom, to te, w których ich prawie nie ma. Podobnie jak w Izraelu, w Niemczech uchodźcy osiedlają się w wielkich miastach, gdzie brakuje ludzi do pracy, głównie rzemieślników. No i wreszcie nie ma problemu z ludźmi wykonującymi pracę, której Niemcy nie chcieli: na budowach, w warsztatach samochodowych. Ludzie to doceniają. Owszem, problemy się zdarzają. Mamy 83 miliony mieszkańców i może raz w miesiącu pojawia się informacja, że coś złego zdarzyło się z powodu migranta.
Byłem niedawno w Erfurcie i uczestniczyłem w zajęciach integracyjnych, podczas których uczy się migrantów o symbolice chrześcijańskich świąt, a teraz mówiono o symbolice Adwentu. Na koniec dnia ci ludzie wiedzieli więcej o Adwencie niż niejeden Niemiec ateista. Rozmawiam z migrantami i słyszę od nich: chcemy, by nasze dzieci uczyły się z nami niemieckiego, by znały tradycję, kulturę, smak lokalnych potraw. I w kółko: język, edukacja. To trudne: wyjechać z rodzinnego kraju, pożegnać się z nim na zawsze i podjąć próbę zapuszczenia korzeni w nowym. Dawać z siebie dwieście procent, bo przecież w nowym kraju nie masz taryfy ulgowej, chcesz pokazać, że zasługujesz, by tu być. Przecież to jest ogromny wysiłek z ich strony. Większość dobrze sobie z tą integracją radzi. My, Niemcy, też.
Napływ obcokrajowców do Niemiec zaczął się już w latach 50. To szmat czasu. Polska jest dopiero na początku tej drogi. To, co dzieje się teraz na polskiej granicy, nas zaskakuje, jesteśmy zupełnie nieprzygotowani. Mało tego – jako społeczeństwo nie jesteśmy gotowi na przyjęcie migrantów o odmiennej kulturze.
Polska jest w szczególnej sytuacji: przez wieki była uciskana przez mocars­twa. Czuję się zresztą niekomfortowo, dzieląc się swoimi przemyśleniami w tej kwestii jako Niemiec. Uzasadniony jest lęk, który pewnie właśnie z tego wynika, przed utratą tożsamości, oraz potrzeba nieustannej walki o jej zachowanie.
Moja mama wychowywała mnie samotnie, była artystką. W którymś momencie związała się z Polakiem i dzięki niemu rozwinąłem wielki sentyment do polskości. Śmiem nawet stwierdzić, że z artystycznego punktu widzenia – bo mój ojczym też był artystą – pochodzić z kraju o takiej historii to jest błogosławieństwo. Dlatego wydaje mi się, że rozumiem, dlaczego dyskusja wokół integracji jest w Polsce większym wyzwaniem niż gdziekolwiek indziej. Ale chciałbym powiedzieć: nie bójcie się, proście o pomoc w Europie.
A jak Kościół wpływa w Niemczech na kształtowanie polityki migracyjnej?
Ogólnie rzecz ujmując, relacje Kościół-państwo mogą kształtować się dwutorowo: możemy mieć do czynienia z ich ścisłym połączeniem, jak w przypadku Iranu czy Arabii Saudyjskiej, albo – jak we Francji – z zupełnym rozdzieleniem. W Niemczech wybraliśmy drogę pośrednią, co bardzo sobie chwalę. Fakt, mamy obecnie nowy rząd i pewne sprawy mogą stanowić wyzwanie – nowa koalicja optuje za większą separacją. O tym, co mamy obecnie, mówimy „pozytywna neutralność” albo „model kooperacyjny”. Państwo współpracuje z Kościołem – na przykład w zakresie projektów kierowanych w stronę uchodźców i migrantów – i odnosi się do religii pozytywnie, ale ona nie jest częścią polityki.
Mamy przed sobą wielkie tematy: migracje, zmiany klimatyczne. Nie ma ani jednego państwa na świecie, które mogłoby poradzić sobie z tym wszystkim samo. Dlatego potrzebujemy silnej współpracy międzynarodowej, także między wyznawcami różnych religii. Wierzę, że to jest możliwe – musimy się wspierać, nie możemy zostać z tym sami.
Jak powinny brzmieć tegoroczne życzenia świąteczne?
To był bardzo trudny rok. Pandemia, wojna w naszym regionie, w Europie kryzys uchodźczy. Czuję się wobec tego wszystkiego bezsilny. Tym bardziej potrzebuję przyjścia Mesjasza. I On się właśnie rodzi – nasz Zbawca. Niech to nas krzepi. ©℗

STEFANIE JŠRKEL / DPA / PAP
O. NIKODEMUS SCHNABEL OSB (ur. 1978) – wikariusz patriarchalny dla migrantów i azylantów Łacińskiego Patriarchatu w Jerozolimie, obejmujący opieką na terenie Izraela w sumie ok. 100 tys. osób. Konsultant niemieckiego MSZ do spraw religii i polityki zagranicznej. Na antenie telewizji ZDF prowadzi program o tematyce religijnej.","O. NIKODEMUS SCHNABEL OSB, KAROLINA PRZEWROCKA-ADERET",13.12.2021,https://www.tygodnikpowszechny.pl/granice-naszych-granic-170075
24,CO O PATRIOTYZMIE SĄDZĄ MŁODZI?,"MICHAŁ SENK, dyrektor Centrum Myśli Jana Pawła II: Młodzi Polacy chcą pomagać tym, których postrzegają jako ofiary przemocy i dyskryminacji. Aktywnie włączają się w obronę ich praw i wolności. | MATERIAŁ PARTNERA – Centrum Myśli Jana Pawła II","GRZEGORZ NUREK: Centrum Myśli Jana Pawła II zainicjowało projekt „Dwa kolory. Między buntem a posłuszeństwem”, którego celem była refleksja nad współczesnym patriotyzmem. Odbyły się debaty z ekspertami, badania fokusowe wśród nauczycieli i warsztaty dla młodzieży. Jakie elementy patriotyzmu przyciągają, a jakie odstraszają młodych?
MICHAŁ SENK: Patriotyzm jest pojęciem wciąż bliskim młodym ludziom, to określenie się nie zdewaluowało, nie straciło na wartości. W badaniach socjologicznych dotyczących młodych Polek i Polaków rodzina jest na pierwszym miejscu, ale patriotyzm w hierarchii wartości plasuje się wysoko. Przez wielu jest postrzegany jako pojęcie otwarte, czyli można być patriotą odczuwając dumę z bycia Polakiem, ale nie stoi to w kolizji z twierdzeniem „jestem Europejczykiem”. Młodzi w większości wydają się odporni na dychotomię „albo my, albo Unia”. Przyciąga ich też możliwość samodzielnego poszukiwania i odkrywania historii, szczególnie historii lokalnej (miasta, regionu).
Podział wśród uczniów na konserwatystów i liberałów stwarza niemałe wyzwanie dla nauczycieli. Jak docierać do tak podzielonej grupy? Niesłychanie istotne jest, by nauczyciel umiał pokazywać uczniom, że są różne rodzaje patriotyzmu. Nie chodzi o to, by zanudzać historią, ale pokazywać, w jaki sposób oddziałuje ona na współczesność, że np. wiedza o dziedzictwie chrześcijańskim może być kluczem do zrozumienia także współczesnej kultury Europy.
Z raportu Centrum wynika, że dla młodych Polaków ważne są takie wartości, jak wolność, samorozwój, ochrona środowiska, zgoda na odmienność. Z jednej strony zaobserwować można narastający proces laicyzacji i odrzucania autorytetów, z drugiej – chęć wstąpienia do Wojsk Obrony Terytorialnej, udział w akcjach dobroczynnych, pomoc uchodźcom, protesty Młodzieżowego Strajku Klimatycznego. Czy dostrzega Pan tendencję do przedefiniowania pojęcia patriotyzmu wśród młodzieży?
Każde pokolenie tworzy swój unikatowy wzorzec patriotyzmu. Inaczej łączy przeszłość z marzeniami o przyszłości i możliwościami samorealizacji. Żyjemy w czasach nakładających się na siebie kryzysów (ekonomicznego, ekologicznego, pandemicznego). Młodzi są nimi bezpośrednio dotknięci. Mają poczucie, że od przodków, od pokolenia dziadków i rodziców otrzymują zniszczoną planetę. Nie dziwię się, że się przeciw temu buntują. Szukają autentyczności, chcą pomagać tym, których postrzegają jako ofiary przemocy i dyskryminacji: uchodźcom, osobom LGBTQ. Włączają się w obronę ich praw i wolności. Dostrzegają kryzys klimatyczny i ostro nań reagują. W Europie w muzeach farbami oblewane są obrazy; jeżeli kolejne szczyty klimatyczne nie przyniosą przełomu, możemy się spodziewać, że takie sytuacje będą częstsze. Trzeba być autentycznym, aby młodych nie stracić. Trzeba umieć się przyznawać do błędów. I nie traktować młodych jako „rozpieszczonych egoistów z pokolenia Z”.
Co Pana najbardziej zaskoczyło w trakcie badań?
Wciąż – mimo wspomnianych wcześniej zastrzeżeń – duże zaufanie do dorosłych. Nawet buntując się, młodzi chcieliby dać się poprowadzić, zaufać komuś, słuchać mądrych głosów. Jako ojciec czwórki dzieci mam przekonanie że nie mogę zawieść ich zaufania. Dobremu nauczycielowi-wychowawcy młodzi zaufają. Obawiam się tylko, że mogą być też podatni na nowe radykalizmy.
Młodzi są wyczuleni na fałsz i bogoojczyźniany ton, który przyjmuje szkoła. Jeśli patriotyzm, to lokalny – taki jest kolejny wniosek z raportu. Czy szkoła powinna rozbudzać postawy patriotyczne? Jeśli tak, to kto miałby to robić: dyrektor szkoły, wychowawca, nauczyciel historii, a może HiT-u?
Jeśli szkoła ma wychowywać, nie może się bać tematów aksjologicznych, mówienia o dobru i złu. Nawet jeśli nie udzieli młodym odpowiedzi na wszystkie nurtujące ich pytania, może pomóc szukać prawdy samodzielnie, w przyszłości. Patriotyzm kojarzy się nam z lekcjami historii czy HiT-u, a powinien także z lekcjami języka polskiego, etyki czy religii. W promowanie patriotyzmu jako wartości społecznej zaangażowani powinni być wszyscy: rodzice, nauczyciele, społeczeństwo.
Na jakie problemy napotykają nauczyciele w pracy wychowawczej? Publikują Państwo scenariusze lekcji. Najatrakcyjniejszym rozwiązaniem wydaje się nauka w działaniu i ruchu: gry miejskie i dydaktyczne, debaty oksfordzkie, odwiedzanie muzeów, żywe rekonstrukcje dzieł malarskich, np. obrazów Grottgera.
Nauczyciele narzekają na brak zaufania ze strony rodziców uczniów czy też ze strony pomysłodawców nowych przedmiotów. A to przecież głównie nauczyciele mają stały kontakt z młodymi, dostrzegają ich problemy. Pandemia to dwa stracone lata dla rozwoju społecznego młodzieży, pracy zbiorowej, rozwoju relacji. Nauczyciele próbują pomóc młodym nadrobić te straty. Z badań wyszło nam, że brakuje myślenia o szkole jako długotrwałej inwestycji. Jest dużo bieżącej polityki, a mało refleksji o patriotyzmie przyszłości. Na przykład o tym, że znajomość angielskiego może pomóc w osiągnięciach naukowych. Młodzież musi mieć też szansę wypowiadania się. Oni mówią, ale nie są słuchani.
W jednym ze scenariuszy lekcji znalazłem trzy postacie, które chcieliby Państwo młodzieży przypomnieć: Maria Skłodowska-Curie, Urszula Ledóchowska i Karolina Lanckorońska. Epoka dominacji męskich bohaterów mija? Czas na herstory?
Dziękuję za to pytanie. W moim odczuciu dominacja męskich bohaterów ma się wciąż bardzo dobrze. Nikt na szczęście nie kwestionuje już wyborczych praw kobiet czy ich prawa do studiowania. Musimy jednak nauczyć się dostrzegać, że to właśnie one zajmowały się przez wieki przekazywaniem kultury, dbaniem o majątki i rodzinne więzi.
Nasze Centrum przypomina np. działaczkę społeczną Marię Tarnowską, która po powstaniu warszawskim, prowadząc z Niemcami negocjacje, pomogła wielu mieszkańcom Warszawy ewakuować się z miasta, a tym samym przeżyć. Wzorce męskie są bardzo ostre, kierunkowe. A w czasie mocnych podziałów politycznych w kraju potrzeba też wzorców kobiecych. Kobiety mają dar koncyliacji. Z naszej strony internetowej można ściągnąć nieodpłatnie i wydrukować także wystawę „Dwa kolory”. Korzystamy tu z doświadczeń Yad Vashem, które od lat przygotowuje podobne wystawy w formule ready to print. Cieszymy się, że kilka plansz poświęconych jest współczesnym patriotkom.
A jak młodzież ocenia Jana Pawła II; jest autorytetem, jak dla starszych pokoleń, czy jego autorytet coraz częściej jest kwestionowany? Pytam o to szczególnie w kontekście wypowiedzi muzyków, młodzieżowych idoli, o chęci apostazji.
Z faktu, że Jan Paweł II był autorytetem dla starszych pokoleń, nie wynika, że musi być autorytetem dla młodych – tu nie ma prostego przełożenia. Młodzi chętnie by posłuchali osobistych relacji; dlaczego dla kogoś papież był autorytetem. Jan Paweł II może pomóc wprowadzać w świat aksjologiczny. Papież za młodu miał też marzenia; chciał zostać aktorem, pisarzem. To trzeba przypominać. Co do apostazji – nie generalizowałbym. To zawsze bardzo osobista decyzja.
Centrum Myśli Jana Pawła II ­kładzie duży nacisk na działania wspierające tolerancję ­etniczną i religijną. Wśród ­ostatnich ­inicjatyw są „Warszawa wielu wyznań” i „Pod wspólnym ­niebem”.
Różnorodność w Warszawie jest faktem. Mamy różne poglądy, religie, pochodzenie etniczne. Zwłaszcza po 24 lutego 2022 roku, czyli inwazji Rosji na Ukrainę. Zmiany społeczne, które się dokonują w Warszawie, ale i całej Polsce, stanowią niemałe wyzwanie. Powinniśmy umieć rozmawiać, uczyć się siebie nawzajem, szanować inne kultury. Projekt „Pod wspólnym niebem” zamienił dziedziniec naszej kamienicy w salę kinową. Pokazywaliśmy filmy reżyserów z Ukrainy, Indii, Gruzji, Białorusi. Pokazy poprzedzone były wprowadzeniem dotyczącym aktualnej sytuacji społeczno-politycznej w danym kraju.
We współpracy z władzami miasta i wspólnotami religijnymi przygotowujemy informator, który – mamy nadzieję – wesprze mieszkańców Warszawy, a także urzędników czy np. pracowników szpitali, w codziennym kontakcie z osobami mającymi odmienną religijną przynależność, kulturę i wynikające z nich zwyczaje oraz potrzeby. ©
Materiały projektu „Dwa kolory. Między buntem a posłuszeństwem” są dostępne na stronie centrumjp2.pl/dwa-kolory/. Projekt sfinansowano ze środków Fundacji PZU. Dofinansowano ze środków Muzeum Historii Polski w Warszawie w ramach programu „Patriotyzm jutra”.","MICHAŁ SENK, GRZEGORZ NUREK",28.11.2022,https://www.tygodnikpowszechny.pl/co-o-patriotyzmie-sadza-mlodzi-181586
25,CZY KOŚCIÓŁ MA SENS?,"Nie chodzi o to, by przywrócić Kościołowi blask dawnej potęgi i chwały, ale żeby był tym, czym ma być: miejscem spotkania z Bogiem.","Nie ja wymyśliłem to pytanie. Tak zatytułowali swoją książkę arcybiskup Grzegorz Ryś i nasz redakcyjny filozof i teolog (świecki) Piotr Sikora. O tym rzeczywiście jest ich długa, przyjacielska rozmowa, której fragment publikujemy w tym numerze. Przyjacielska, bo rozmówcy mówią do siebie po imieniu, co w przypadku rozmów z arcybiskupami jest rzadkością, a tu okazuje się zaletą książki – jej klimat dobrze działa na czytelnika. Rozmówcy wiele razy są odmiennego zdania i spierają się, ale przecież się nie kłócą. Piotr Sikora wziął na siebie rolę rzecznika tych, którzy zadają – sobie i innym – tytułowe pytanie i którzy sugerują zasadnicze zmiany w Kościele.
Ktoś może powie, że książka ukazuje się za późno, bo dziś nikogo już nie interesuje sensowność czy nonsensowność istnienia Kościoła. Moje doświadczenie jest inne, choć trudno negować poczucie zawodu instytucją, której autorytet jeszcze niedawno był w Polsce tak znaczny.
Co się stało? Oczywiście swoje zrobiło ujawnienie skandali i przestępstw. Co jeszcze? Arcybiskup Ryś mówi: „uczymy was dwanaście lat religii, a w efekcie macie Boga, który jest abstrakcyjnym, teoretycznym pojęciem. Nie jest osobą. (...) Uczymy (...) zredukowanej teologii, zasad katechizmowych. I dobrze, że tego uczymy, ale temu nauczaniu nie towarzyszy w żaden sposób propozycja spotkania z Bogiem. Nasz przekaz jest tak jednostronny, że na końcu zostaje zbiór pojęć i zasady etyczne”. I dalej: „Doświadczenie masowego Kościoła nie służy umiejętności zejścia na poziom indywidualny. A to zejście jest konieczne”…
Czyż nie masowość była siłą Kościoła w PRL-u? Czy nie masowości zawdzięczaliśmy ten nieustannie limitowany i zagrożony obszar wolności? Chyba nie powinny nikogo dziwić ostre reakcje przywódców ówczesnego Kościoła na brak entuzjazmu dla różnych manifestacji tej masowości oraz nasz sceptycyzm wobec jej imponujących przejawów?
Odpowiedź „takie były czasy, taka była sytuacja” jest oczywiście słuszna, jednocześnie wiele tłumacząc z tego, co dziś przeżywamy. A przecież nadal obserwujemy działania, jakby w „doświadczeniu masowego Kościoła” nie zaszły żadne zmiany. Podejmuje się akcje żywcem z tamtej epoki: pielgrzymki cudownych obrazów, masowe uroczystości na Jasnej Górze, zbiorowe ślubowania itp. Owszem, ludzie się gromadzą, ale widzi się tylko tych, którzy przychodzą, być może wiedzeni nostalgią do lat młodości. Natomiast nie widzi się tych, którzy nie przychodzą, do których to kompletnie nie przemawia, ludzi pokolenia, które widok masowego Kościoła raczej przeraża, niż pociąga.
Wśród podejmowanych tematów znalazły się także pandemia i ograniczenia możliwości spotykania się w kościołach. W tym kontekście pada pytanie: „do czego ty chciałbyś wrócić, a do czego nie?”. To pytanie można rozszerzyć na obecną sytuację Kościoła w Polsce: „do czego ty chciałbyś wrócić, a do czego nie?”. Abp Ryś mówi przytomnie (to już z książki, a nie z zamieszczonego u nas jej fragmentu): „potrzebna jest lepsza równowaga pomiędzy spotkaniem indywidualnym a spotkaniem we wspólnocie. Nie wystarczy, że ludzie będą przychodzić do kościoła”.
Nie chodzi o to, by przywrócić Kościołowi blask dawnej potęgi i chwały, ale żeby był tym, czym ma być: miejscem spotkania z Bogiem. ©℗",KS. ADAM BONIECKI,06.12.2021,https://www.tygodnikpowszechny.pl/czy-kosciol-ma-sens-169984
26,W PRUSKICH MURACH SZKOŁY,"Przemysław Staroń, nauczyciel: Maturę i egzamin ósmoklasisty należy odwołać. Obecne działania rządu mnożą stres młodych i w konsekwencji wywołują traumę. To okrucieństwo.","KAROL WILCZYŃSKI: Zawsze chciałeś być nauczycielem?
PRZEMYSŁAW STAROŃ: Jak byłem mały, to bardziej chciałem być archeologiem.
To też intratny zawód. Widać, że od dziecka marzyłeś o bogactwie.
Oczywiście. Teraz mam 2645 zł. To i tak kilkaset złotych więcej niż w zeszłym roku.
Czyli taki sokratejski ideał. Nie uczysz dla pieniędzy.
Tak to wygląda w naszym kraju. Żaden nauczyciel, żaden człowiek nie powinien być zmuszany do pracy za takie pieniądze. Czyli de facto do heroizmu.
Nie kusiło Cię, by przejść pod skrzydła jakiegoś milionera i uczyć za godną wypłatę?
Nie. Bo profesja nauczyciela daje w tym aspekcie dużą niezależność. A jeśli masz wysoki poziom – wybacz staronizm – „kumatości”, to dasz sobie radę. Ja daję sobie radę, łącząc pracę nauczyciela i psychologa oraz prowadząc z moim partnerem Centrum Rozwoju Jump, w którym od 2011 r. szkolimy, uczymy, pomagamy w rozwoju, terapeutyzujemy. Choć nie jest łatwo, wiadomo. A i tak dużo trudniej mają osoby, które wychowują dzieci.
CZYTAJ TAKŻE: Szkoła wobec koronawirusa >>>
W polskim systemie edukacji potrzebne są zmiany. Od czego byś zaczął?
Od tego, że w myśleniu o szkole – nie tylko w Polsce – mamy głęboko zakorzenione fałszywe założenia. Na przykład, że szkoła ma przekazywać wiedzę i sprawdzać jej znajomość. A kto to powiedział? I na jakiej podstawie? Może to ma się nijak do rzeczywistości? Brazylijski pedagog Paulo Freire porównał taki model szkoły do banku – nauczyciel podczas zajęć wkłada w ucznia wiedzę jak w konto bankowe i potem, na przykład na sprawdzianie, wymaga jej „oddania”. Nie ma tu miejsca na dialog, rozwój osobowości ucznia, ważne społecznie problemy. Mówiąc o szkole, znamy tylko ten jeden jej model i to ciągle w pruskim, XIX-wiecznym wydaniu.
Ale ten pruski model sprawdza się już 150 lat. 
Sprawdza się? No to popatrzmy: jesteśmy po dwóch wojnach światowych; w Polsce rządzą populiści, którzy, gdy tylko im to na rękę, bezpardonowo ignorują czy wręcz negują naukę, a wiele osób tego nie widzi lub temu przyklaskuje, zgadzając się biernie na kolejne etapy destrukcji państwowości. Jak więc ten model działa?
Duńczycy też wybierali nieciekawe rządy. A mają wspaniałą, znaną z empatii edukację.
Znaną od kilku lat. Ani Dania, ani zdecydowana większość państw europejskich nie usunęły całkowicie modelu pruskiego, jedynie go zminimalizowały. On wciąż mniej lub bardziej kształtuje ludzi w duchu „egzekwowania wiedzy” i wykonywania zadań. Pamiętajmy też, że w przypadku polityki działają też inne czynniki, między innymi wykorzystanie mediów społecznościowych i ich algorytmów. One odmieniły wszystko dziesięć lat temu, gdy de facto stały się agorą. Ich potęgę rozpoznali populiści, niestety nie zrobił tego polski system edukacji. Gdy w 2011 r. zacząłem z nich korzystać edukacyjnie, niektórzy nauczyciele donosili nawet na mnie dyrekcji, że rozmawiam z uczniami na Facebooku. A dzieciaki potrzebują tam mądrych dorosłych. I w końcu: my uczymy o rzeczywistości, której już dawno nie ma. Teraz mamy kolejną sytuację, do której nie jesteśmy przygotowani – pandemię. 
Znajoma napisała, że jej kilkuletni syn ma wypracowanie z WF-u. Temat: rola mięśni gładkich w ciele człowieka. 
Nie wiem, co jest bardziej absurdalne: to, że ktoś zadaje wypracowanie z WF-u, czy to, że ma ono dotyczyć mięśni gładkich, które są niezależne od naszej woli i na sali gimnastycznej raczej ich sobie nie poćwiczymy.
Czy jest szansa, by z Twoim ulubionym polskim rządem i jego Ministerstwem Edukacji zrealizować jakąś sensowną reformę szkolnictwa?
Gdy tonie statek, ja jestem otwarty na współpracę z tym, z którym dotychczas była ona niemożliwa, bo jako ofiary utonięcia już tego typu dylematów mieć nie będziemy. Ale jeśli temu komuś zależy tylko na własnym interesie, jeśli mam do czynienia z dramatycznym poziomem głupoty i znieczulicy, to prawdopodobieństwo współpracy jest bliskie zeru. Mimo moich szczerych chęci.
Dlaczego?
Gdy Barbara Nowak, małopolska kuratorka oświaty, zaczęła w ubiegłym roku zrównywać LGBT z pedofilią, napisaliśmy z innymi Nauczycielami Roku list do minister Zalewskiej, w którym wskazaliśmy, że osoba piastująca ważne stanowisko w obszarze edukacji głosi dyskryminujące twierdzenia sprzeczne z nauką. Anna Zalewska nie odpowiedziała. Stwierdziła jedynie w telewizji, że całkowicie stoi po stronie kuratorki Nowak i się z nią zgadza. Gdy po strajku nauczycieli w 2019 r. zaczęliśmy komentować katastrofalną sytuację w polskim szkolnictwie, m.in. na profilu na FB pani minister, zbanowała nas wszystkich. Nie widzę, by to postępowanie się zmieniło.
Należy odwołać maturę i egzaminy ósmoklasisty? 
Oczywiście.
CZYTAJ TAKŻE
DLACZEGO NIE CHCĘ MATURY: My, tegoroczni abiturienci, zostaliśmy ofiarami politycznej rozgrywki rządzących. Pisze Krzysztof Katkowski >>>
A co mówisz uczniom? 
By traktowali nadchodzący egzamin dojrzałości jako maturę Schrödingera. I wspieram ich w akcjach takich jak #mójzestawmaturalny2020, rozpoczętą przez Zakon Feniksa, czyli założony przeze mnie międzypokoleniowy fakultet filozoficzny. 
Będziesz apelować do ministra?
Tak, bo w walce o naprawianie świata nie wolno się poddawać. Zrobię, co mogę, żeby odwołać te egzaminy. Niemcy, Wielka Brytania przesunęły matury. Na całym świecie odwołano maturę międzynarodową i dodano, że wszyscy tę maturę zaliczą. Przecież obecne działania rządu mnożą stres młodych i w konsekwencji wywołują traumę. To okrucieństwo. Powtarzam w prawie wszystkich mediach, co należy powiedzieć: odwołujemy, nie martwcie się tym w ogóle, my, dorośli, poradzimy sobie, a wy, młodzi, zadbajcie o siebie. Osobiście apeluję do nauczycieli, by nie siedzieli cicho i robili to, co w ich mocy.
Dlaczego ministerstwo nie działa na rzecz uczniów i społeczności szkolnej? 
Bo jego pracownicy należą do partii zarządzanej w stylu wodzowskim lub od niej w dużym stopniu zależą. Kto jest nieposłuszny, ten odpada. 
Ignorancja, głupota, znieczulica, dyskryminacja. Często deklarujesz, że Twój Zakon Feniksa ma walczyć właśnie z tymi czterema zagrożeniami.
Tak, ponieważ powinniśmy wiedzieć znacznie więcej na temat spraw fundamentalnych, czyli wypływających z faktu, że jesteśmy ludźmi. Powinniśmy uczyć się o tym, jak żyć w społeczeństwie, i w ogóle wśród istot żywych. Uczyć krytycznego i kreatywnego myślenia oraz tego, jak działa ludzki umysł i – przede wszystkim – emocje. Tym właśnie zajmują się nauki takie jak filozofia, psychologia, socjologia, antropologia, których w polskiej szkole nie ma.
Walka ze znieczulicą to uczenie o emocjach?
Dokładnie. Bo od tego się zaczyna. Znieczulica jest przeciwieństwem empatii, Świętego Graala naszego wspólnego życia na tej planecie. Chodzi o dobro i umiejętność bycia, dla siebie i dla innych. Kiedyś byłem praktykującym katolikiem i być może to właśnie wziąłem z tej religii. Etyczność. 
Ale Kościół rzymskokatolicki w Polsce robi wiele, by wykluczyć osoby takie jak ty – osoby LGBT+.
To po pierwsze efekt błędów w katolickim nauczaniu o naturze ludzkiej, zwłaszcza o seksualności. A po drugie: specyfika polskiego Episkopatu. Bycie gejem nie jest czynnikiem negatywnym, jak sugerują nasi hierarchowie. Wręcz przeciwnie. Mam świadomość, że homoseksualność ukształtowała moją wrażliwość i sposób patrzenia na świat. Zmusiła mnie do otwarcia umysłu. Kocham Jędrzeja całym sercem i całym sobą, a tu ktoś mówi mi, że to coś złego. Dzięki temu rozumiem sytuację każdego wykluczenia. Jestem ostrożniejszy i uważniejszy – jako nauczyciel i jako człowiek.
CZYTAJ TAKŻE:
Pandemia COVID-19 - serwis specjalny
Tygodnik na kwarantannę - wybór najlepszych tekstów dostępny bezpłatnie!
Niedawno na łamach „Tygodnika” pedagożka dr hab. Małgorzata Michel stwierdziła, że w polskich miastach żyją setki tysięcy „dzieci na ulicy”, ulica jest ich naturalnym środowiskiem. Nauczyciele często nie chcą podejmować ich problemów. Jest mnóstwo młodych ludzi, którzy nigdy nie doświadczyli przejawów naszego człowieczeństwa.
Człowiek – nawet jeśli przeżywa najgorsze możliwe doświadczenia – nadal jest częścią pewnego systemu społecznego, a zarazem, przynajmniej w Polsce, edukacyjnego. Nie mamy tu do czynienia z żyjącymi poza kulturą Mowglim czy Tarzanem. Wierzę, że w przypadku każdego dziecka jesteśmy w stanie uchwycić rozmaite uniwersalne zasady. Nigdy nie jest tak, że ktoś w ogóle nie doświadczył tych „przejawów człowieczeństwa” – choćby dzięki lekcjom języka polskiego. Ale to mimo wszystko teoretyzowanie, a poza tym mówimy o czymś, co jest absolutnie niewystarczające. Nie wskazuje się nauczycielom, że to nauka i doświadczenie tych fundamentalnych spraw są kluczowe, a nie realizacja podstawy programowej i przygotowanie do egzaminów. 
Do tego mamy władzę, która zajmuje się dyskryminacją, dzieleniem ludzi na lepszych i gorszych, godzeniem nie tylko w podstawy demokratycznego państwa prawa, ale także w podstawowe przejawy człowieczeństwa.
Co z dziećmi, które nie miały szans doświadczyć fundamentalnych wartości?
Ale czy te uwarunkowania determinują człowieka w stu procentach? Czy zwalniają z odpowiedzialności moralnej? Czy uniemożliwiają działanie rozumu? Nie. Każdy z nas, z tej racji, że ma rozum, został wezwany do szukania tych zasad, które pozwalają na koegzystencję na Ziemi. Trudno to robić samemu, dlatego tak ważny jest system edukacji, który za cel postawi sobie kształtowanie w dziecku empatii. Zresztą nigdy nie wydaję ex cathedra ocen moralnych dotyczących konkretnego człowieka. Wolę opisywać daną sytuację, wyjaśnić ją, zrozumieć, a na końcu ewentualnie wydać ocenę, która przecież w przypadku człowieka nigdy nie może być do końca jednoznaczna.
We współczesnej polskiej szkole uczy się, jak wyrwać się z bierności i jak korzystać z rozumu. Dzieje się to jednak raczej w duchu utylitaryzmu: „ucz się, żeby mieć wysokie zarobki i dobrą pracę”. Uczenie posługiwania się własnym rozumem odbywa się z naciskiem na „własny”. 
Dlatego w Zakonie Feniksa kładziemy nacisk na wspólnotę. Uczymy się korzystać z własnego rozumu również dla innych. W tym utylitarnym systemie są na szczęście różne haczyki, którymi mogę zaczepić młodych. Jednym z nich jest Olimpiada Filozoficzna, która pozwala ukierunkować tę utylitarność – bo ja jej wcale nie deprecjonuję, jest ważnym składnikiem naszego życia i poniekąd koniecznością systemową.
Co robisz z olimpijczykami?
Kluczowe jest wspólne, w klimacie i rzetelności, i totalnej lekkości naraz, poznanie wszystkich najważniejszych myślicieli i ich dzieł. Na końcu jednak zawsze omawiamy Karla Poppera i jego koncepcję rozumu wspólnego, sokratesowego. Koncepcję, według której jednocześnie jeden umysł może się mylić, a drugi mieć rację, ale wspólnie możemy dojść do prawdy. Rozum, który jest pokorny w stosunku do samego siebie, nie godzi w drugiego człowieka. To nam uspójnia cały przekaz. Jeden z uczniów może być liberałem, drugi anarchistą, trzeci konserwatystą, dyskutujemy o tym i odkrywamy, że ich poglądy są częścią jednego ducha ludzkiej myśli. Każdy z filozofów ma swój kawałek tortu, jakim jest ta myśl. 
Mówisz często, że Zakon Feniksa to wspólnota.
Zakon to dla mnie esencja wspólnoty humanistycznej, w której stawiamy zarówno na wiedzę, jak i na relacje między jej członkami. Na tym budujemy nasz wspólny rozum, wszelką prospołeczność i jakąkolwiek pragmatykę. Klocki Lego doskonale metaforycznie wpisują się w nasze działania.
Skupiacie się na tym, by budować? Na tym, co pozytywne?
Tak, choć w świecie pełnym czarnej magii – jak w „Harrym Potterze” – nie możemy ignorować tego, co złe. Nie możemy od tego uciekać. Nigdy nie mówię: „dobrze, dobrze, nie rozmawiajmy o tych trudnych rzeczach”. Trzeba się z nimi zmierzyć, skupiając się jednocześnie na czynieniu dobra. Mówiąc prościej: jeśli masz szklankę zasolonej wody i musisz ją wypić, to tym, co cię ratuje, jest dolewanie wody słodkiej. Dobro jest kluczowe, bo – jak pisał Nietzsche – „gdy długo spoglądamy w otchłań, otchłań spogląda również w nas”. Trzeba więc patrzeć też i przede wszystkim na dobro, aby nie stoczyć się w tę otchłań. 
Podasz przykład?
Pomagamy sobie wzajemnie na tyle, na ile możemy. Jak w przypadku Lidii Dysarz, dla której szukaliśmy dawcy szpiku kostnego. Mówiono, że znalezienie go jest prawie niemożliwe. Z Zakonem i całą społecznością II LO w Sopocie rozkręciliśmy wielką akcję #dwojkadlaLidzi, w jednym miesiącu dzięki nam w bazie DKMS zarejestrowało się piętnaście tysięcy osób, a dla Lidki znalazło się... trzech bliźniaków genetycznych. Przeszczep odbył się z powodzeniem. I mimo że organizm Lidki nie uniósł ciężaru wielomiesięcznej choroby, odeszła z poczuciem ogromnego sensu. Nie dodaliśmy dni do jej życia, ale dodaliśmy życia do jej dni. Niektórzy mają nas za kółko olimpijskie, ale tym się różni Zakon Feniksa od kółek olimpijskich, że nauka jest tylko i aż trampoliną do posuwania świata choćby o milimetr do przodu. 
Co robisz z uczniami, którzy skupiają się na tych utylitarnych aspektach?
Często przytaczam im żydowskie nauczanie o dwóch instynktach: yetzer ha-ra i yetzer ha-tov. Ten pierwszy skupia się na dbaniu o siebie, a ten drugi na wychodzeniu poza siebie. Ten pierwszy nazywany jest złym, ale tak naprawdę po prostu jest czymś, co skupia nas na sobie samych. To coś, co często nazywamy egoizmem. A nasze ego to nie jest demoniczna siła, diabełek, który nam szepcze do ucha. To raczej czynnik, który ogranicza nasze otwieranie się na innych. Dlatego yetzer ha-tov jest nam tak potrzebny, byśmy nie zatracili się w sobie. Pozwala nam wyjść poza swoje potrzeby i zobaczyć drugiego człowieka, w ogóle inne istnienie, z całym zestawem jego uczuć i potrzeb. 
Bardzo często używam różnych baśni, mitów, koncepcji i historii. Ważne, by wartości nie narzucać, ale uczynić możliwymi do uwewnętrznienia. Poza tym mamy naszych mędrców i mędrczynie – cudownych, wcześniej od nas urodzonych przyjaciół, w tym 96-letnią Elżbietę Tatarkiewicz-Skrzyńską, bratanicę prof. Władysława Tatarkiewicza, i 70-letnią Bogumiłę „Bodziarek” Bartnik, która została gwiazdą YouTube’a po udzieleniu wywiadu o jej pasji, jaką jest granie na konsoli. Przyjaźnie z ludźmi, którzy przeżyli szmat życia, ich stała obecność na naszych zajęciach i we wszystkich akcjach Zakonu, minimalizują rolę utylitarności. 
Co najważniejsze: to może się dziać nie tylko w Zakonie Feniksa. Pomagać w stawaniu się lepszym człowiekiem można w kółku miłośników astronomii czy harcerstwie. Wszędzie. To nie musi mieć nic wspólnego z akademicką filozofią. Ważne, by te rzeczy robić razem z innymi. Tego powinna uczyć szkoła. Pytanie, jaką cenę zapłacimy za to, że do tej pory tego nie robi.
Dziękuję za konsultację wywiadu mojemu przyjacielowi i niegdysiejszemu podopiecznemu, współtwórcy Zakonu Feniksa, studentowi MISH UW, Tomaszowi Detlafowi (PS).

Przemysław Staroń podczas pikiety poparcia dla strajku nauczycieli, kwiecień 2019 r. / Fot. Wojciech Strozyk/REPORTER
Przemysław Staroń jest nauczycielem i wykładowcą. Z wykształcenia psycholog, kulturoznawca, religioznawca i filozof. W 2018 r. został uhonorowany tytułem Nauczyciel Roku. Nominowany do „nauczycielskiego Nobla” – Global Teacher Prize 2020. Od 2010 r. uczy filozofii, etyki oraz wiedzy o kulturze w II LO im. Bolesława Chrobrego w Sopocie. Inicjator wielu inicjatyw edukacyjnych i akcji społecznych, w tym międzypokoleniowego fakultetu filozoficznego Zakon Feniksa. Jest doradcą ds. edukacji Szymona Hołowni.","PRZEMYSŁAW STAROŃ, KAROL WILCZYŃSKI",08.04.2020,https://www.tygodnikpowszechny.pl/w-pruskich-murach-szkoly-163025
27,KADR ROKU: KOŚCIÓŁ ONLINE,,"KOŚCIÓŁ W POLSCE był dotąd nastawiony głównie na duszpasterstwo masowe: pielgrzymki, charyzmatyczne spotkania modlitewne na stadionach czy wielkie zgromadzenie młodzieży pod Lednicą. Więcej Polaków angażowało się we wspólnotowe praktyki religijne, niż modliło się indywidualnie. Pandemia wymusiła radykalne zmiany w duszpasterstwie – oczywiście nie tylko na polskich duchownych (na zdjęciu mech porastający płyty chodnikowe na opustoszałym placu św. Piotra). Nie wydaje się jednak, by wspólnotowa religijność w Polsce została zastąpiona wiarą przeżywaną bardziej indywidualnie. Wspólnotowość po prostu przeniosła się do internetu. Popularność zyskały m.in. transmisje online z liturgii Eucharystii – zwłaszcza pięknie celebrowanej i z dobrymi kazaniami. ©℗",PIOTR SIKORA,28.12.2020,https://www.tygodnikpowszechny.pl/kadr-roku-kosciol-online-166038
28,PRZESTĘPCZE ZWIĄZKI,"Vittorio Alberti, koordynator watykańskiej grupy roboczej ds. ekskomuniki mafii: Biskupi powinni mieć doktrynalne wsparcie, gdy wskazują, że działalności mafijnej nie da się pogodzić z Ewangelią.","EDWARD AUGUSTYN: Czy mafiosi przestraszą się ekskomuniki?
VITTORIO ALBERTI: Jedni tak, inni nie. Ci, dla których mafia jest religią, którą sami sobie stworzyli, na pewno się tym nie przejmą. Ale inaczej do groźby ekskomuniki podejdą ci, którzy wykorzystują katolicką religię do własnych celów: sprawowania władzy, zapewnienia dla niej publicznej akceptacji. Ci, którym potrzebne są procesje, chrzty itp. Jeśli Kościół to utnie, i to na poziomie światowym, będzie to dla nich pewien problem.
Tak czy siak słowa papieża wprowadziły ten temat do dyskursu społecznego i samo to już ma znaczenie. Może np. powodować konflikty sumienia czy problemy w wychowaniu – oczywiście nie u mafijnych bossów, ale na niższym poziomie z pewnością. Choćby wśród tzw. taniej siły przestępczej.
Tylko dlaczego ekskomunikować akurat członków mafii, a nie po prostu morderców, gwałcicieli czy pedofilów? Może księża wykorzystujący dzieci przestraszyliby się groźby ekskomuniki bardziej niż mafiosi?
Może. Nie wiem. I na ten temat nie chciałbym się wypowiadać. Jestem członkiem grupy, która zajmuje się problemem mafii.
Pytam, bo staram się zrozumieć, dlaczego najwyższa kara kościelna ma być nakładana tylko za takie przestępstwa, a nie za inne, nie mniej okrutne.
Jedno nie wyklucza drugiego. Ale na temat wspomnianych przez pana przestępstw doktryna Kościoła i prawo kanoniczne wypowiada się jasno. To nie wymaga dziś żadnych deklaracji najwyższego urzędu nauczycielskiego Kościoła. Natomiast jeśli chodzi o mafię, mamy doktrynalną dziurę. Chodzi więc o zlikwidowanie doktrynalnego deficytu, jakiego Kościół doświadcza w tej sprawie. Franciszek w 2014 roku ekskomunikował mafiosów i otworzył dyskusję, co to oznacza z punktu widzenia nie tylko prawa kanonicznego, ale też doktryny społecznej Kościoła, teologii pastoralnej itd. Musimy iść drogą wytyczoną przez papieża. On otwiera przed nami nowe drzwi i kuria nie może stać w miejscu. Nie możemy nie słuchać i nie starać się zgłębiać tego, co mówi papież.
Przypomnijmy: w 2014 roku, podczas mszy w Cassano all'Ionio w Kalabrii, papież powiedział: „Wszyscy, którzy w swoim życiu podążają drogą zła, tak jak to robią mafiosi, nie są w łączności z Bogiem. Są ekskomunikowani”. Czy to była ekskomunika? Czy tylko jej zapowiedź? A może po prostu taka retoryka?
Zasadniczo to była już ekskomunika. Bo skoro takie słowa wypowiada papież, to jego wypowiedź ma wszystkie atrybuty wypowiedzi najwyższego urzędu Kościoła, na najwyższym poziomie. I właśnie dlatego od momentu, w którym papież to zdanie wypowiedział, pojawiła się konieczność zgłębienia tematu, uczynienia papieskich słów skutecznymi na poziomie całego Kościoła powszechnego. A jednocześnie zwiększenia zasięgu papieskiego przesłania: powtórzenia go i zintensyfikowania.
Chyba powinniśmy zacząć od definicji. Ekskomunika to przecież jasno określony termin prawny: najwyższa kościelna kara za przestępstwo, która m.in. pozbawia katolika możliwości przyjmowania sakramentów.
Tyle że problem jest bardziej skomplikowany i dlatego wymaga głębszego zbadania. Ekskomunika dla mafiosów to zagadnienie wielopoziomowe. Dziś działalność Kościoła nie sprowadza się przecież tylko do wydawania wyroków, nie chodzi o nowe procesy inkwizycyjne. Oczywiście, wymiar prawny jest zasadniczy, ale musi mu towarzyszyć wymiar doktrynalny, duszpasterski, społeczny i kulturowy. Weźmy choćby sytuację więziennego kapelana. Gdy staje przed nim skazany, który czuje się ekskomunikowany, kapelan nie wie dziś, co ma robić, jak się zachować wobec sytuacji i potrzeb duchowych tego więźnia. To aspekt duszpasterski.
Innym problemem – społecznym i kulturowym – są mosty, które łączą katolicyzm z mafijnymi strukturami. Trzeba je definitywnie zburzyć, bez jakichkolwiek wątpliwości. A jak dotąd były one bardzo liczne, możemy wręcz mówić o przyleganiu tych światów do siebie.
Przepraszam, ale z punktu widzenia obcokrajowca, nie-Włocha, problem procesji z figurą, która kłania się przed domem bossa, wygląda nieco folklorystycznie.
Tak, wiem. Często się spotykam z taką opinią. Za granicą, w Niemczech czy w Polsce, mafia traktowana jest jak włoski folklor. I że problem dotyczy tylko Włoch, a w zasadzie nawet tylko południa Włoch: sycylijska Cosa Nostra, kalabryjska ’Ndràngheta itd.
Nieraz słyszałem, choćby w Parlamencie Europejskim, takie zdanie: u nas nie ma żadnej mafii. A ja wam mówię, że jest. Choćby dlatego, że przeniosły się do was mafie włoskie, by robić legalne interesy. We Włoszech prawo karne jest bardzo surowe, jeśli chodzi o walkę z mafią. Za granicą nie ma prawa antymafijnego, więc nasi mafiosi są tam mniej narażeni na wykrycie. I nawet jeśli jakiś boss zostanie tam zatrzymany, ryzykuje dużo mniej niż we Włoszech.
Są mafie niewłoskiego pochodzenia?
Ależ oczywiście. Np. w Ameryce Łacińskiej, choćby w Kolumbii.
Czy nie mówimy po prostu o zorganizowanej przestępczości?
Mafia to coś więcej. Ma swoje rytuały, reguły. Przysięgę, potwierdzaną własną krwią, że do końca życia będzie się do niej należeć. Można powiedzieć: własne sacrum. To cała kultura, no, może lepiej powiedzieć: subkultura. To nie tylko przemoc zorganizowana, ale też systematyczna i taka, która szuka dla siebie społecznej aprobaty, zgody na swoją władzę nad danym terytorium. W ten sposób staje się alternatywą dla władzy państwowej i publicznej. Często zresztą jest z tą władzą spleciona. To całkowicie inny, wyższy poziom kryminalności.
Czy mafiosi są mocno wierzącymi katolikami?
Tak się powszechnie uważa. Ale powiedzmy jasno: przynależność do Kościoła kłóci się z przynależnością do mafii. Struktury mafijne są ze swej ­natury idolatryjne. Działalność mafijna jest sprzeczna z Ewangelią. I wychodząc od tej oczywistości, należy zacząć ­zmieniać mentalność i duszpasterstwo. I to właśnie robimy.
W 2017 roku odbyła się w Watykanie konferencja na temat korupcji i już wtedy mówiono o potrzebie wyjaśnienia problemu ekskomuniki dla mafii.
Tak. Sam tę konferencję organizowałem. Powstała wtedy międzynarodowa grupa robocza zajmująca się korupcją i pojawił się pomysł stworzenia grupy, która w podobny sposób będzie pracować nad zagadnieniem ekskomuniki dla mafii.
I ta grupa powstała w maju tego roku. Co się przez te cztery lata działo?
Niestety, mieliśmy nieco problemów. Muszę szczerze przyznać, że nawet tu, w Watykanie, nie było łatwo forsować ten temat. Nie chcę wchodzić w szczegóły, ale dopiero po pokonaniu tych trudności mogliśmy zorganizować nasz zespół. Stąd opóźnienie.
Papież podczas tamtej konferencji mówił, że ekskomunikowana powinna być nie tylko przynależność do mafii, ale też korupcja. To wciąż aktualne?
Tam gdzie jest mafia, jest też korupcja. Choć to nie to samo, bo nie za każdą korupcją stoi od razu mafia, to jednak korumpowanie jest dziś podstawowym narzędziem działalności mafijnej. Dziś włoskie mafie nie mają już takiej potrzeby używania broni, jak kiedyś. Dysponują tak ogromnymi pieniędzmi, które przez lata zgromadziły, że mogą używać ich do korumpowania i dalszego pomnażania zysków. Pandemia jeszcze zwiększyła możliwości mafii w tym względzie. Papież mówi, że korupcja to coś więcej niż grzech. I że jest dużo bardziej niebezpieczna.
To stan: mentalny, duchowy, polityczny, ekonomiczny. Walka z korupcją to główna oś pontyfikatu Franciszka. Nauka społeczna Kościoła nie mówi zbyt wiele o korupcji. Większość wypowiedzi na ten temat jest autorstwa papieża Franciszka. Ale trzeba je rozumieć bardzo szeroko.
Nie chodzi więc tylko o korupcję finansową?
Nie. To nie jest tylko kwestia łapówek i przekupstwa. Pamięta pan przemówienie Franciszka o piętnastu plagach w kurii rzymskiej? To też formy korupcji. Klerykalizm to też rodzaj korupcji. Słowo „korupcja” po włosku oznacza coś więcej niż przestępstwo ekonomiczne. Oznacza wspólne niszczenie, rozbijanie tego, co nas trzyma razem, co nas integruje. Nie tylko pod względem moralnym, ale też intelektualnym. Owocem tamtej konferencji była książka kard. Petera Turksona, prefekta Dykasterii ds. Integralnego Rozwoju Człowieka, pt. „Korozja. Walka z korupcją w Kościele i społeczeństwie”. W syntetyczny sposób zbiera wszystkie te wątki.
W starym Kodeksie Prawa Kanonicznego była przewidziana ekskomunika za przynależność do masonerii, jak również za wyznawanie ideologii komunistycznej. Czy teraz – mówiąc o karach za członkostwo w mafii albo za korupcję – mamy do czynienia z podobnym pomysłem?
Nie. Dziś patrzymy na problem dużo szerzej. Jak mówiłem, nie mamy już do czynienia z Kościołem, który z wysokości swojej instytucjonalnej władzy wydaje wyroki. Musimy porzucić ten schemat instytucji kościelnej – można powiedzieć: klerykalny. Instytucji, która reprezentuje Absolut i z tej racji pełni najwyższą władzę. Decyzja Kościoła nie jest przecież wyrokiem ostatecznym. Głosząc Ewangelię, Kościół głosi przecież nawrócenie. Musi być otwarty na poprawę grzesznika i mieć w sobie nadzieję, że on się nawróci.
Można mówić jednocześnie o ekskomunice dla mafiosów oraz o przebaczeniu i miłosierdziu?
Ekskomunika ma być kuracją leczącą. Nie mylmy tych spraw. Żeby nie było żadnej dwuznaczności. Przecież wiemy, że byli i są księża, którzy ideę przebaczenia traktują w tak rozszerzający sposób, że tworzą, choćby nawet bez złych zamiarów, przestrzeń przylegania do siebie katolicyzmu i mafijnej przestępczości. Nie mówię tu już o tych, których zamiary od początku są złe i którzy świadomie stają się wspólnikami mafii. To wszystko musi się skończyć.
W jaki sposób będzie nakładana ekskomunika na mafiosów? Czy Kościół będzie prowadził własne procesy, czy będzie czekał na prawomocny wyrok sądu państwowego?
To dobre pytanie. Jest wiele trudności, które trzeba rozwiązać. Co innego grzech, co innego przestępstwo. Pojawia się problem uprawnień. Przestępstwami powinno zajmować się państwo, Kościół ma kształtować sumienie. Wyznaczać granice. Ale też ujawniać te siły, które są po przeciwnej stronie. Które niszczą dobro wspólne – bo przecież gdy mówimy o mafii, mówimy także o polityce, o rozwoju społecznym, ekonomii, szkolnictwie, wychowaniu, o tym wszystkim, co mafia i korupcja niszczą.
Nawet państwo, dysponując aparatem wymiaru sprawiedliwości, nie zawsze znajduje dowody na przynależność podejrzanego do mafii.
Ale nie ma potrzeby, by Kościół prowadził jakieś dochodzenia i udowadniał komukolwiek winę! Jeśli Kościół mówi, że nie wolno zabijać albo kraść, to nie musi dodatkowo mówić, że Edward czy Vittorio coś ukradli albo kogoś zabili.
Czyli słów o ekskomunice mafiosów – konkretnej karze, przewidzianej przez Kodeks Prawa Kanonicznego – nie musimy brać dosłownie. Wygląda na to, że należy je rozumieć jako ostrzeżenie. Że chodzi o aspekt wychowawczy, poprawczy i zniechęcający do przestępstwa.
Chodzi zarówno o aspekt prawny, jak i wychowawczy. Biskup czy ksiądz spotykający się z problemem musi mieć normę prawną, której będzie się trzymał. Jeśli biskup staje w obliczu groźby, albo choćby wobec procesji religijnych kontrolowanych przez grupy kryminalne, albo gdy ktoś próbuje go przekupić, musi mieć mocne rusztowanie prawne i doktrynalne, którego będzie się trzymał. Jego problemy muszą być rozwiązane, a przeszkody zniwelowane. Wchodzimy na niebezpieczny teren. Bo jednak tam, gdzie mafia działa – czy to w Kolumbii, czy na Sycylii, czy w Mediolanie – biskup, a nawet każdy ksiądz powinien mieć prawo wypowiadać się w sposób jednoznaczny i mieć w tym wsparcie doktrynalne ze strony Kościoła. Księża są najbliżej. Dlatego tylu księży zostało zabitych przez mafię. I dlatego też tylu było z mafią w zmowie i dochowują omerty. Więc inaczej problem wygląda na poziomie lokalnym, konkretnej parafii i diecezji, a inaczej w szerszej perspektywie, gdzie na pewno istotniejszy jest jednak aspekt wychowawczy i ostrzegawczy.
Dzisiaj takiego wsparcia doktrynalnego nie ma?
Nie ma. Nie ma go nawet we Włoszech, na poziomie konferencji episkopatu Włoch. Są dokumenty z regionalnych spotkań biskupów, ale nie mają one siły doktrynalnej, jaką ma nauczanie uniwersalne, ważne dla całego Kościoła. A każdy biskup działający na terenie mafijnym, każdy pojedynczy ksiądz musi mieć narzędzia, które pomogą mu zmierzyć się z tym problemem osobiście. Wsparcie w doktrynie uniwersalnej posłuży także ochronie biskupów i księży pracujących na terenach podporządkowanych mafii. Dlatego najpierw musimy się z nimi spotkać i wysłuchać ich uwag. By poznać ich problemy.
Kiedy będą pierwsze rezultaty waszej pracy?
Na razie opracowujemy plan. Cała grupa będzie spotykać się raz w miesiącu, w międzyczasie ja będę w kontakcie ze wszystkimi osobno, by koordynować ich pracę. Mamy zamiar spotykać się z ofiarami mafii, ze skazanymi, z policjantami, prokuratorami itd. To wszystko musi przebiegać w zaplanowany, przemyślany sposób.
A pierwsze zmiany w prawie?
Na pewno musimy wypracować normę prawną. Tym będą się zajmować nasi kanoniści. Propozycja zmiany przepisów zostanie przedstawiona papieżowi, który je albo zaakceptuje, albo poprawi, albo odrzuci. Może będzie to dodatkowa, specjalna ustawa, bez zmiany Kodeksu Prawa Kanonicznego. A może zostaną wprowadzone do niego nowe rozdziały czy paragrafy. Tego jeszcze nie wiemy. Może też zostanie wprowadzony nowy punkt do Katechizmu Kościoła Katolickiego. To pierwsza sprawa. Ale musimy też opracować taki tekst, który będzie mieścił nie tylko normę kanoniczną, ale stanie się kompendium doktryny społecznej Kościoła na ten temat, obejmując teologię, duszpasterstwo, kwestie społeczne, kulturowe, cywilizacyjne.
Dużo będzie zależało od wsparcia ze strony innych dykasterii Kurii Rzymskiej. W tej chwili przy projekcie współpracują trzy: Dykasteria ds. Rozwoj Integralnego Człowieka, Papieska Rada ds. Tekstów Prawnych i Kongregacja Nauki Wiary, której przedstawiciel ma wkrótce do nas dołączyć.
Co w tej chwili uważa Pan za największą trudność?
Cały aspekt duszpasterski, bardziej skomplikowany niż sama zmiana prawa. Musi on uwzględniać zarówno wyrok skazujący, jak dawać szansę na poprawę. I robić to tak, by nie powstawała żadna dwuznaczność, by nie przyczyniać się do powstawania lub poszerzenia tego, co nazywamy „szarą strefą”. Żeby nie było cienia podejrzeń o zbliżenie, a tym bardziej współpracę kapłanów z mafią. Bo siła mafii nie leży w niej samej, ale na zewnątrz – mafia wykorzystuje sieć, którą nazywamy właśnie „szarą strefą” albo „mafijną burżuazją”. To różne osoby, które wykonują różne przydatne dla mafii profesje, same nie będąc jej członkami: przedstawiciele świata finansów, polityki, prawa. To oni tworzą potęgę gospodarczą mafiosów i są ich siłą. Księża też się do tego przyczyniają. Na całym świecie.©℗
GRUPA ROBOCZA DS. ­EKSKOMUNIKI ­MAFII powołana została w ­Watykanie 9 maja 2021 r. przez kard. ­Petera ­Turksona, prefekta ­Dykasterii ds. ­Integralnego ­Rozwoju ­Człowieka. W jej skład wchodzą: abp ­Michele ­Pennisi z archidiecezji Monreale, która jest częścią kościelnej prowincji Palermo na Sycylii, ­Giuseppe ­Pignatone, ­prezes watykańskiego Trybunału Stanu i były prokurator Rzymu, ks. Luigi Ciotti, założyciel fundacji ­Libera, walczącej z mafią i wspomagającej jej ­ofiary, Rosy ­Bindi, eksprzewodnicząca komisji anty­mafijnej włoskiego parlamentu, ks. Raffaele ­Grimaldi, ­inspektor generalny włoskich kapelanów więziennych, ks. ­Marcello Cozzi, ekspert prawa kanonicznego, o. Ioan Alexandru Pop, przedstawiciel Papieskiej Rady ds. ­Tekstów Prawnych i Vittorio ­Alberti – koordynator z Dykasterii ds. Integralnego Rozwoju Człowieka. ©(p)

CRISTIAN GENNARI / MATERIAŁY PRASOWE
VITTORIO ALBERTI (ur. 1978 r.) jest filozofem i pisarzem, urzędnikiem Dykasterii ds. Integralnego Rozwoju Człowieka, koordynatorem watykańskiej grupy roboczej ds. ekskomuniki mafii oraz komisji ds. sprawiedliwości i zwalczania korupcji.","VITTORIO ALBERTI, EDWARD AUGUSTYN",07.06.2021,https://www.tygodnikpowszechny.pl/przestepcze-zwiazki-167918
29,KRZYŻ ZAMIAST CZOŁGU,"AGNIESZKA CHROSTOWSKA, ANDRZEJ RANKE, Stowarzyszenie Lednica 2000: O. Jan Góra jednego prosił o cegłę, drugiego o dachówkę, trzeciego o kawałek pola. Teraz my prosimy o parę groszy na utrzymanie Pól Lednickich w pandemii.","MARIUSZ SEPIOŁO: Po co nam dziś Lednica?
ANDRZEJ RANKE: Ojciec Jan Góra zapoczątkował ją jako przestrzeń otwartą na każdego, jako „laboratorium” wiary, które zaprasza świeckich do Kościoła. Lednica integruje bardzo różne duchowości i nurty chrześcijaństwa, także te znajdujące się na jego obrzeżach. Dzisiaj, kiedy mierzymy się z wieloma problemami, wyraźnie widzę potrzebę wiązania ze sobą różnych środowisk. O. Góra patrzył na Lednicę jako na miejsce, gdzie pojawiają się grupy i wspólnoty, które mają swoje talenty, i które te swoje talenty rozwijają „na dole”: na osiedlu, we wsi, w parafii. Mówimy o „wspólnocie” lednickiej, ale dla mnie ważne jest również słowo „ruch”. Uważam, że efektem Lednicy jest ruch społeczny, w którym najważniejsze jest wspólne działanie.
AGNIESZKA CHROSTOWSKA: Na Lednicy nikt nie czuje się „ważniejszy”, „lepszy”. Nikt nie ma poczucia, że przyjeżdża „do kogoś”: do dominikanów, do biskupa, do o. Góry. Tu przyjeżdża „do siebie”, bez względu na to, do jakiej wspólnoty należy na co dzień. A czy nie o to w chrześcijaństwie chodzi? Lednica daje poczucie, że Kościół jest nasz, wspólny, że nie warto tworzyć podziałów. Na Polach Lednickich to praktykujemy. Na linii wierni–księża zachodzi inny rodzaj integracji. Tu duszpasterze tańczą i śpiewają razem ze swoimi wychowankami. Przekładamy wiarę na kulturę współczesną, na współczesny język młodych. Nie odrzucamy tradycji, stąd śpiewana na początku „Bogurodzica” i brama w kształcie ryby, symbolu pierwszych chrześcijan, ale staramy się budować współczesny przekaz – poprzez muzykę i taniec. O. Góra za Janem Pawłem II powtarzał, że musimy przekładać wiarę na kulturę, bo bez niej wiara jest martwa. Lednica to konkretne treści i konkretny przekaz. Wystrzał armatni albo przelot samolotów nad Polami Lednickimi – to sposób na przyciągnięcie uwagi młodych. Wszystko po to, żeby znaleźli w Kościele swoje miejsce.
Prosta, ale mocna symbolika towarzyszy Lednicy od początku.
AR: Pola znajdują się nad Jeziorem Lednickim, w pobliżu którego odbył się chrzest Polski. Nad brzegiem wody stoi chrzcielnica, każdy może zaczerpnąć wody z jeziora i odnowić sakrament chrztu świętego. Na polach stoi też krzyż od górali spod Giewontu, a więc z jednej strony woda – symbol Bałtyku, z drugiej – replika krzyża z Giewontu, symbol gór, i my gdzieś pośrodku. Jest Dom św. Jana Pawła II z fragmentem parkietu i oknem z Franciszkańskiej 3, brewiarz, klęcznik, sutanna, gitara pobłogosławiona przez papieża. Kiedy mówiliśmy o „zjadaniu Pisma Świętego”, to każdy dostawał kawałek piernika z cytatem z Biblii. Więc tak, mocna symbolika jest dla nas ważna. Dlaczego? Bo ludzie ją zapamiętują. Bo w prosty sposób tłumaczy głębokie treści. Przedmioty, gadżety – one niosą przekaz.
Takiej integracji, wspólnoty i przekazu młodzi raczej nie znajdują we własnej parafii. Lednica zastępuje Kościół parafialny?
ACH: Nie. Szaleństwem byłoby powiedzieć, że jeden dzień spotkania zastępuje pozostałych 364. Lednica nie zastępuje – ona inspiruje. Po to księża przyjeżdżają tu ze swoimi grupami, żeby potem żyć tym wszystkim, co przeżywają na Polach Lednickich. Po to też my dajemy przyszłym uczestnikom „trzy kroki do Lednicy”, żeby już wcześniej zmotywować ich do działania u siebie, na miejscu. Po kilku pierwszych Lednicach słychać było głosy: „To jeden dzień, a co dalej?”. O. Jan mówił wtedy: „To zależy od was”. My dajemy inspiracje, wy twórzcie Kościół. Z tego narodził się Ruch Lednicki. Jego bazą jest osiem przemówień Jana Pawła II do uczestników spotkań. To punkty orientacyjne, filary. Jeśli ksiądz szuka pomysłu na młodzież, może zacząć tworzyć ruch u siebie w parafii. Takich wspólnot w Polsce jest dziś ponad dwadzieścia.
AR: Komplementarność – to słowo, którego uczyliśmy się od ojca Jana. To on powtarzał, że mamy dbać o komplementarność w Kościele. Nie o wyłączność, nie o monopol.
Lednicę widać dzisiaj w Kościele?
AR: Zależy, gdzie zajrzymy. Można spytać księży wyświęconych od połowy lat 90. i później. Spora grupa przynajmniej otarła się o Lednicę. W ich działalności widać, jak przekaz Lednicy schodzi coraz niżej do poziomu diecezji, parafii, wspólnoty, scholi, kółka parafialnego. A obecność symboliki Lednicy podczas Światowych Dni Młodzieży w Krakowie?
ACH: I w Panamie!
AR: Nie wspominając o piosence „Abba Ojcze” śpiewanej ostatnio na pogrzebie Krzysztofa Krawczyka. Lednicę widać i słychać nawet w popkulturze.
ACH: Pierwsze skojarzenie, które wielu przychodzi do głowy na myśl o Lednicy, to taniec. Na początku dla nas wszystkich był czymś krępującym. Ojciec Jan powtarzał: „Przecież już Dawid tańczył przed Arką Przymierza”. Ale wie pan co? Nam nie zależy, żeby coś zostało uznane za „lednickie”. Chodzi o to, żeby młodzi ludzie chcieli ożywiać Kościół od środka. Symbolika Lednicy może być tylko narzędziem.
„Usłysz” – to hasło Lednicy, która odbędzie się 5 czerwca online.
ACH: Chcieliśmy wejść w temat sumienia. „Usłysz” to odniesienie do protestów po wyroku Trybunału Konstytucyjnego w sprawie aborcji. I do dylematów, i wyborów moralnych, przed którymi stanęło wtedy wiele osób. My mówimy: usłysz, co mówi do ciebie Chrystus. Wróć do źródeł, usłysz prawdę. Jednym z symboli tegorocznego spotkania będzie pustynia. Namawiamy do „pójścia na pustynię”, ale nie po to, żeby poczuć się samotnym w cierpieniu. Przeciwnie: żeby na chwilę wyłączyć wszelkie „rozpraszacze” i usłyszeć swoje wnętrze. Bo trudno jest usłyszeć głos swojego sumienia, kiedy wokół panuje nieustanny harmider i gdy każdemu wydaje się, że ma rację. Wiele osób nie wiedziało, jak odnaleźć się w tej trudnej sytuacji. Jaki pogląd wyrazić w kwestii obrony życia matki i dziecka. Hasło Lednicy można więc uzupełnić: „Usłysz, a będziesz wiedział”. Chcemy też ­powiedzieć młodym ludziom, że są ważną częścią Kościoła. Taką, która ma w nim swoją podmiotowość.
AR: „Usłysz” to także nawiązanie do czasów pandemii, kiedy siedzimy pozamykani w domach. W ostatnich miesiącach nasze wirtualne spotkania często zaczynają się od słów: „Czy mnie słychać?”. Tak, słychać. Słyszymy was dobrze.
ACH: Na Lednicy w roku 2000 jednym z symboli były krzyże zrobione z lufy czołgu. Jeden „szalony” ksiądz miał skądś starą stalową lufę czołgu, nie wiedział, co z nią zrobić, więc poszedł do drugiego „szalonego” księdza, o. Jana Góry, który wymyślił, że zrobi z niej krzyżyki. Coś, co niosło śmierć i zniszczenie, przeistoczyło się w coś, co łączy. „Przekuwajmy miecze na lemiesze”. Mamy przestać się kłócić, a zacząć się słuchać i szanować. To dla mnie kwintesencja Lednicy.
Ogłosiliście zbiórkę środków na bieżącą działalność ośrodka na Polach Lednickich. Jeśli ich zbraknie, Lednica za rok mogłaby się nie odbyć.
ACH: Nie byłoby Lednicy, gdyby nie pomoc ludzi. Ojciec Góra ze swoimi dwustoma złotymi, które dostawał co miesiąc w klasztorze, nie mógłby tego stworzyć. Do swojego dzieła zaangażował więc ludzi. Chciał, żeby młodzi wracali na Pola Lednickie przez cały rok, jak do domu. Jednego przedsiębiorcę poprosił o cegłę, drugiego o dachówkę, trzeciego o kawałek pola, kolejnych o cement i płytki. Byłam przy większości tych darowizn. Nieraz widziałam, ile kosztuje go wybranie numeru i ciągłe proszenie. Sama dziś tego doświadczam. Nie proszę o dwa tiry cementu, ale o parę groszy – i to naprawdę nie jest łatwe. Zamiast o „zbiórce” wolimy mówić o „zaproszeniu” do wzięcia udziału w dziele, jakim jest Lednica. Dla siebie i przyszłych pokoleń. Jeśli młodzi nie mogą dziś wydać dwudziestu złotych na kino, niech zrobią Lednicy prezent na 25. urodziny. Po to, żeby mieli dokąd wracać, gdy minie pandemia.
Ile potrzeba?
ACH: Celem jest kwota 150 tys. zł, która pozwoli nam utrzymać Pola Lednickie i ośrodek przez sześć miesięcy. Potem, mamy nadzieję, wróci normalność i Lednica znów będzie utrzymywała się sama. Wszystko, co dziś ją tworzy, jest warte miliony złotych, a zostało przyniesione przez ludzi dobrej woli. Kwota 150 tys. zł nie wydaje się więc porażająca. Miesięczny koszt utrzymania 40 hektarów pól, kompleksu pięciu budynków i kilku stałych fizycznych pracowników to 25 tys. zł. Podkreślmy też, że ani jeden grosz ze zbiórki nie zostanie przeznaczony na inny cel niż utrzymanie Pól Lednickich, którymi opiekujemy się jako wspólnota. W Stowarzyszeniu Lednica 2000 wszyscy pracujemy społecznie.
Na czym polegała „metoda” o. Góry w zjednywaniu sobie ludzi?
ACH: Miał czas i słuchał. Pytał „skąd jesteś?” i „czym się zajmujesz?”. Dla niego to nie był small talk. Znał setki ludzi, a pamiętał, na co chorowała czyjaś matka i kto ma problemy w pracy. Dlaczego? Bo na poważnie potraktował słowo „ojciec”, którym go określaliśmy. Podkreślał, że papież uratował mu życie książką „Promieniowanie ojcostwa”, i to ojcostwo było busolą Jana Góry. Mawiał: „Jeśli mówicie do mnie ojcze, to nie mogę wam zagrażać, nie mogę z wami rywalizować – muszę się o was zatroszczyć. Jak ojciec”. Drzwi do jego gabinetu zawsze były otwarte. Od jego śmierci minęło ponad pięć lat, a ludzie nadal mówią, jak bardzo brakuje im tego człowieka.
Człowieka.
ACH: Z krwi i kości. Oprócz tego, że był duszpasterzem, był także obżartuchem, potrafił zakląć i przywrócić nas do porządku w krótkich żołnierskich słowach. Powiem tak: nie chciałabym po śmierci spotkać się gdzieś tam z ojcem Janem i zostać przez niego rozliczona z tego, jak troszczyłam się o Lednicę po jego śmierci.
Po 2015 r. musieliście zacząć od nowa?
ACH: Nie. Kierunki zostały przez ojca Jana dawno wyznaczone. Zostawił po sobie gotowy projekt następnego spotkania – zmarł w grudniu, a Lednica miała być w czerwcu. Więcej: zapisał w kalendarzu hasła kolejnych spotkań, aż do roku 2020. Po jego śmierci zobaczyliśmy, że zostawił po sobie armię ludzi przygotowanych na najgorsze momenty. W ogóle nie mieliśmy momentu, w którym wspólnotę trzeba było jakoś szczególnie motywować. Bo nauczył nas też tego, że trzeba być samodzielnym.
W Polsce bywa, że kiedy wokół księdza tworzy się ruch, to jego lider z duszpasterza staje się „ojcem dyrektorem”.
AR: Po pierwsze: o. Góra wiedział, kim jest, i nie musiał udowadniać sobie swojej wartości. Po drugie: my wiedzieliśmy, kim jesteśmy. Bo w Lednicy chodzi o podmiotowość. O. Góra dawał nam zadania, a my mieliśmy się z nich wywiązywać samodzielnie. Nikt z nas nie był jego „produktem”.
ACH.: Nie ma co ukrywać: ojciec Jan miał siłę przyciągania. Wielu trafiło do niego, bo zależało im na pracy dla zakonnika, który jest znany, medialny, który w pewnym sensie jest „gwiazdą”. Ale on umiał tę uwagę przekierowywać na Chrystusa i drugiego człowieka. Z drugiej strony wielu było takich, którzy nie odnajdywali się w tym stylu pracy. Bo ojciec Jan na dzień dobry nie mówił: „Dziecko, siadaj, napij się herbaty”, ale: „Tu leży piach – weź miotłę i pozamiataj”. ©
AGNIESZKA CHROSTOWSKA jest wiceprezeską Stowarzyszenia Lednica 2000 im. o. Jana W. Góry OP, wokalistką zespołu Siewcy Lednicy.

DR ANDRZEJ RANKE jest sekretarzem Stowarzyszenia Lednica 2000, nauczycielem akademickim, medioznawcą.
Więcej o zbiórce na stronie www.wspieramlednice.pl","AGNIESZKA CHROSTOWSKA, ANDRZEJ RANKE, MARIUSZ SEPIOŁO",10.05.2021,https://www.tygodnikpowszechny.pl/krzyz-zamiast-czolgu-167400
30,KOT ELIOTA,"Biskupi i księża utracili zdolność słuchania tego, co mają do powiedzenia świeccy. Przywrócenie tej zdolności jest warunkiem reform.","Kościół jest sakramentem zjednoczenia z Bogiem i jedności całego rodzaju ludzkiego. Jest też ludem pielgrzymującym jako wspólnota, a ze względu na swoją synodalność jest Kościołem słuchającym. Te trzy obrazy Kościoła przypomniał na otwarcie ostatniego konsystorza w zwyczajowym homagium skierowanym do papieża nowo mianowany kardynał Mario Grech, sekretarz generalny Synodu Biskupów.
Obrazy te, należące do teologicznego abecadła, wciąż są bardziej przedmiotem rozważań w salach wykładowych niż doświadczeniem codziennego życia. Można powiedzieć więcej: od kilku lat doświadczamy procesu odwrotnego – nasz rodzimy Kościół w Polsce stał się Kościołem dzielącym, odrzucającym i wewnętrznie podzielonym. Przybrał rozmiary hipopotama z poematu T.S. Eliota, symbolizującego laodycejską wspólnotę sytych i zadowolonych. Wreszcie, będąc słusznie Kościołem nauczającym, stał się niestety Kościołem głuchych.
Kościół dzielący i podzielony
W kręgach kościelnych powiada się, że w Polsce liberalnej udało się to, co nie udało się komunistom, a mianowicie podzielić wewnętrznie Kościół. Kiedyś był jasno określony przeciwnik i wszyscy wiedzieliśmy, jak postąpić – dzisiaj nie wiemy.
Nie jest to teza błyskotliwa, raczej manipulatorska. W ciągu ostatnich 30 lat Kościół instytucjonalny sam bardzo się przyczynił do inspirowania wewnętrznych podziałów. Przede wszystkim przestał uznawać za swoją pewną część inteligencji katolickiej, która zgodnie z nauką Soboru Watykańskiego II ośmielała się „stosownie do posiadanej wiedzy, kompetencji i autorytetu (…) ujawniać swoje zdanie w sprawach, które dotyczą Kościoła” (LG 37a). W wielu sporach natury aksjologicznej, społecznej, politycznej i bioetycznej świeccy należący do pokolenia JPII, wiążący całe swoje życie z Kościołem, zaczęli być odcinani od katolickiego mainstreamu, ponieważ ośmielali się zgłaszać swoje votum separatum.
Stało się to dlatego, że większość biskupów, księży, duchownych, zakonników, zakonnic i świeckich postanowiła związać swoje sympatie z prawą stroną sceny politycznej. W jednym z ważniejszych ostatnio tekstów redaktor naczelny „Więzi” Zbigniew Nosowski pisze wręcz o zaistnieniu konkubinatu kościelno-państwowego i pyta, czy biskupi pójdą tropem wyznaczonym przez Vaticanum II i ów konkubinat zerwą. Śmiem twierdzić, że zerwanie konkubinatu nie będzie łatwe, zważywszy, że awanse czynią jeszcze skrajniejsi kandydaci, jak Ordo Iuris, Młodzież Wszechpolska i ONR.
Nie chodzi mi o politykę, ale o to, że poza uwagą instytucjonalnego Kościoła postawiono rzeszę ludzi żadną miarą nie zasługujących na ignorowanie. Ich oczekiwania nigdy nie były wielkie poza tym, by w Kościele mieli swoją podmiotowość. Biskupi w większości związali swoje sympatie z tymi świeckimi, którzy przez różnorakie wpływy – medialne i polityczne – zdają się gwarantować obronę tego, co szumnie nazywa się „wartościami chrześcijańskimi” chronionymi ustawą. O tym jednak, że owe wartości zostały skodyfikowane przede wszystkim przez samego Jezusa w formie ośmiu błogosławieństw, skrzętnie się milczy, a upominających się o ten właśnie kodeks spotyka lekceważenie.
Efektem tego procesu jest podział Kościoła, czyli zatracenie sakramentalnej jedności. Widać to chociażby na przykładzie akcji „Stop Komunii Świętej na rękę”. Co z tego, że w czasie pandemii ­COVID-19 jakiś biskup wdraża w swojej diecezji normy higieniczne przy udzielaniu komunii, zalecając przyjmowanie jej na rękę, świadom że wirus przenosi się drogą kropelkową, skoro biskup innej diecezji ogłosi swoim autorytetem, że Chrystus ukryty w hostii nie zaraża, woda święcona zaś nie zatrzymuje w sobie bakterii, ponieważ jest poświęcona. Co z tego, że papież sankcjonuje istniejącą praktykę posług lektorek i nadzwyczajnych szafarek Eucharystii, poprzez sformalizowanie tych funkcji, skoro lwia część duchowieństwa w Polsce odczytuje to jako zamach na kapłańskie funkcje mężczyzn.
Tłusty kocur albo hipopotam
W 2018 r. zostałem oddelegowany do Rumunii na zebranie plenarne UCESM. Jest to organizacja skupiająca przedstawicieli narodowych konferencji wyższych przełożonych zakonów żeńskich i męskich, a tematem tego zjazdu był udział zakonów w pomocy imigrantom i uchodźcom na terenie Europy. Miałem radość przedstawienia imponujących statystyk zakonnych w Polsce, a jednocześnie smutek niemożności powiedzenia, co konkretnego zakony w Polsce robią na rzecz imigrantów i uchodźców. Moja prezentacja kilku dzieł polskich na rzecz uchodźców i migrantów spotkała się z przygnębiającym komentarzem: „tak wielu i tak niewiele”.
Oczywiście łatwo tę inercję wytłumaczyć skutecznym przeszkodzeniem ze strony władz państwowych, blokujących dawanie schronienia choćby dzieciom żyjącym w urągających człowieczeństwu warunkach na Lesbos czy Lampedusie. Jednak pracując od 17 lat w duszpasterstwie obcokrajowców w Warszawie, zbyt dobrze wiem, jak duchowieństwo polskie reagowało na kryzys migracyjny w Europie, odzwierciedlając izolacjonistyczne tezy aktualnej władzy. Owszem, wspiera się ambitne programy rządowe, sprowadzające się do hasła „pomagamy na miejscu”. Pomagamy tam, żeby nie przyszli tutaj, bo przecież nasz krajobraz ozdabiają kościelne wieże, a nie kopuły meczetów.
Niedawno pewien biskup podzielił się ze mną niepokojem co do słabości polskiego kleru i zapytał o przyczyny stanu rzeczy. Moim zdaniem problem tkwi w błędnej i płytkiej recepcji nauczania Jana Pawła II, a także w umniejszaniu znaczenia czy wręcz demonizowaniu pontyfikatu Franciszka. Nie mam żadnej wątpliwości co do wyjątkowej roli papieża Polaka w historii Polski i świata, jak i jego osobistej świętości. Nigdy nie przeszlibyśmy suchą nogą przez czerwone morze komunizmu, nigdy nie doszłoby do pokojowej transformacji ustrojowej i nigdy też nie bylibyśmy w Unii Europejskiej – gdyby nie on.
Niemniej uważam, że pontyfikat Jana Pawła II uśpił i rozleniwił nasze duchowieństwo, ukryliśmy się bowiem wszyscy za autorytetem papieża Polaka naiwnie wierząc, że on to przecież i my. Nieco buńczucznie też uznawano wieczną świeżość i ciągłą aktualność jego nauk.
Dzisiaj już wiemy, że samo powołanie się na autorytet wielkiego Polaka nie wystarczy. Wyrosło przecież nowe pokolenie, które nie rozumie papieskich katechez o wolności, miłości i odpowiedzialności, solidarności, jak i o tym, że każdy ma swoje Westerplatte. Co więcej, dzieci rodziców pokolenia JPII nie chcą uczestniczyć w tym duszpasterskim kombatanctwie, czemu dają wyraz poprzez gremialne wypisywanie się z lekcji religii czy akty apostazji.
W trakcie pontyfikatu Jana Pawła II i po nim wyrósł też niestety klerykalizm pojmowany jako swoista nietykalność ludzi w sutannach, co boleśnie obnażyły filmy braci Sekielskich. Trzeba chyba było tak potężnego wstrząsu, żebyśmy zrozumieli nie tyle wagę problemu pedofilii jako takiego, ile dostrzegli ogrom hipokryzji w Kościele. Oburzenie na ten dokument jest tylko jeszcze jednym znakiem tego, że gdy Kościół przestaje być głosem sumienia dla świata, to Pan Bóg zapewni sobie inny głos sumienia – głos dziennikarza.
W tym kontekście nieżyjący już o. Maciej Zięba mawiał, że Kościół w Polsce zapadł na syndrom tłustego kocura. ­Figurą świetnie pasującą do tego obrazu jest Gus – kot teatralny z poematu T.S. Eliota. Chwali się go za jego dokonania, a on snuje swoją melancholijną opowieść o cudownych czasach wiktoriańskich, gubiąc jednak wątek i tracąc kontakt z rzeczywistością. Ten sam autor w swoim innym poemacie pisał, że hipopotam i instytucjonalny Kościół są do siebie podobni z uwagi na ich wielkość, ociężałość i powolność. Bardziej jednak od chciwego i sytego Kościoła godny współczucia jest hipopotam.
Głuchy nauczyciel
Dwa lata temu pochłonęła mnie bez reszty książka benedyktynki s. Małgorzaty Borkowskiej „Oślica Balaama. Apel do duchownych panów”. Autorkę spotkało wiele pochwał, ale też spadły na nią gromy i kąśliwe uwagi. Do jednych i drugich s. Borkowska ma dystans, bo, jak powiada, to nie o nią chodzi, ale o zapisaną przez nią treść. I chociaż w książce przewijają się wątki dotyczące kulawego kaznodziejstwa, to podstawowym przesłaniem jest to, że kapłani powinni liczyć się z tym, że wśród słuchających są ludzie, którzy są lepiej teologicznie i filozoficznie wykształceni od nich. Powinni więc zacząć od słuchania Boga, czyli od modlitwy, ale też od wsłuchania się w ludzi, ich potrzeby i troski.
CZYTAJ TAKŻE
SYNOD, SZABLE I ARGUMENTY. EDYTORIAL KS. ADAMA BONIECKIEGO: Wierzę, że polski synod plenarny „Kościoła słuchającego” to dla nas szansa >>>
Na pierwszy rzut oka brzmi to ogólnikowo, ale spójrzmy na kilka kluczowych kwestii, na które Kościół w Polsce – i nie tylko – niestety pozostaje dzisiaj głuchy. Pierwszym niesłuchanym podmiotem są kobiety. Jest paradoksem, że kobiety, stanowiąc większość uczestniczących w życiu wspólnoty katolickiej, nie czują się partnerkami dialogu. Owszem kilka lub nawet kilkanaście kobiet wywalczyło sobie jakąś niszę w Kościele, ale to niestety ciągle jest nisza. Nawet na zjazdach teologów świetnie wykształcone teolożki zabierają, owszem, głos w debatach, wygłaszają referaty o niebo lepsze od niejednego duchownego teologa, ale i tak na końcu księża teologowie oczekują, że kobieta teolożka przyniesie kawę. Gdy papież Franciszek usankcjonował istniejącą w świecie praktykę mianowania lektorek i nadzwyczajnych szafarek Eucharystii, podnosząc ich funkcje do rangi posługi, czyli takiej samej, jaką otrzymują klerycy w seminariach, w naszym Kościele nastąpiła konsternacja i dyplomatyczne zapewnienie o zajęciu się tą kwestią w najlepszym możliwym czasie.
Brak duszpasterskiego nasłuchu widoczny jest w podejściu do małżeństw niesakramentalnych w Kościele. Wprawdzie w polskich diecezjach istnieją ośrodki duszpasterskie dla osób pozostających w związkach niesakramentalnych, ale w większości są one domeną zakonnych pasjonatów, podczas gdy relacje przeciętnego księdza z osobami rozwiedzionymi w najlepszym wypadku ograniczają się do okazania współczucia. Na ogół dominuje poczucie duszpasterskiej bezradności lub obojętności. Nauczanie papieża Franciszka z „Amoris laetitia” stało się przedmiotem zmasowanej krytyki specjalistów od potępiania bliźnich i śledczych skrupulatnie wynajdujących doktrynalne błędy, sama zaś adhortacja została odstawiona na półkę jako dokument niewygodny dla duszpasterzy. Dziwi to niezmiernie, ponieważ przypadki tzw. małżeńskich sytuacji nieregularnych dotykają również te rodziny, z których wywodzą się księża, biskupi, zakonnice czy zakonnicy.
Innym przykładem braku nasłuchu jest chociażby masowe w ostatnich tygodniach wypisywanie się młodzieży z katechezy szkolnej. Oczywiście najłatwiej jest obciążyć winą rodziców lub antyklerykalną nagonkę spod znaku błyskawicy. Problem w tym, że rodzice dzisiejszych nastolatków to absolwenci katechezy szkolnej i warto byłoby ich zapytać, czy z tej katechezy wynieśli wiarę w Pana Boga i Ewangelię. Warto też postawić sobie inne pytanie: czy każdy ksiądz musi być katechetą, skoro nie ma pedagogicznego talentu? Antyklerykalna nagonka nie jest przyczyną, ale skutkiem rozwarstwienia się społeczeństwa na skutek patriarchalnego zapatrzenia w tymczasowość.
Albo Synod, albo Irlandia
Wspomniany o. Maciej Zięba uważał, że Kościół w Polsce stoi przed alternatywą albo irlandyzacji, albo italianizacji, przy czym skłonny był postawić na ten drugi kierunek. Kościół jako dostojna matrona będzie ciągle miał jakieś miejsce i rolę do odegrania w społeczeństwie, ale nie będzie to miejsce ważne. Tymczasem stało się coś, czego nikt nie przewidział, a mianowicie pandemia COVID-19 przyniosła czas pustych kościołów – jak to określił w swojej nowej książce ks. Tomáš Halík. Oczywiście ta pustka została wymuszona, niemniej ten czas powinien zostać przez nas potraktowany jako okazja dana na przemyślenie naglących „wezwań papieża Franciszka do wewnętrznej reformy – nie tylko modernizacji struktur, ale też do radykalnego nawrócenia na Ewangelię”. Jeśli tego nie zrobimy, przestrzega Halík, nasze kościoły zostaną puste również po pandemii.
Od czego jednak zacząć na polskim poletku? Nadzieję dostrzegam w obrazie Kościoła słuchającego, przywołanym na ostatnim konsystorzu. Nie chodzi jednak o łaskawe zezwolenie pasterzy Kościoła, aby świeccy wypowiedzieli swoje opinie. Świeccy już się wypowiadają, jedni rozsądnie, drudzy gwałtownie. Jedni z perspektywy odpowiedzialności za słowo, drudzy z perspektywy przemocy. W grę wchodzi synod plenarny Kościoła w Polsce, gdzie pierwszym i podstawowym aktem byłby trudny akt wysłuchania wielu osób.
Trzeba zacząć od wysłuchania najpierw ofiar nadużyć seksualnych, aby zrozumieć, co znaczy cierpienie w tak intymnej sferze. Trzeba wysłuchać też kobiet, często ofiar przemocy domowej, oraz zakonnic pracujących czasem za jałmużnę na wielu parafiach. Powinna odbyć się sesja wysłuchania ludzi biednych i imigrantów, którym udało się wbrew wielu przeciwnościom losu znaleźć w Polsce schronienie. Wierzę, że trzeba wysłuchać i wsłuchać się w głos Żydów, aby zrozumieć, dlaczego kochają Polskę, mimo że tutaj doświadczyli wiele ciemności. Pomóc może wysłuchanie ludzi niewierzących, wykładowców uniwersyteckich, którzy wykładając filozofię czy etykę muszą niejednokrotnie wyjaśniać swoim katolickim studentom podstawy religii chrześcijańskiej, gdyż ci po 12 latach szkolnej katechezy nie znają podstawowych prawd wiary.
Takie wysłuchanie – a nawet bardziej: wsłuchanie się – może stworzyć szansę nauczenia się nowego języka umożliwiającego zrozumienie i porozumienie. Języka zupełnie innego od nowomowy, do jakiej znowu powracamy.
Potrzeba też w polskim Kościele, ale i w całym społeczeństwie, sensownego projektu leczenia ran wzajemnie sobie zadanych przez lata po śmierci Jana Pawła II. Nie uda się to jednak bez poważnego rachunku sumienia nie tylko biskupów, ale także prowincjałów, zakonników, zakonnic. Nie uda się to też bez zrozumienia pierwszego marzenia papieża Franciszka deklarującego w dniu swojego wyboru: „Pragnę Kościoła ubogiego dla ubogich”. Scenariusz irlandzki jest niestety bardzo możliwy i to wcale nie na zasadzie samospełniającego się proroctwa.
Moi koledzy księża, ale też świeccy komentatorzy życia kościelnego raczej sceptycznie oceniają postulat zwołania nowego ogólnopolskiego synodu. Tymczasem podczas spotkania 30 stycznia z katechetami i biskupami włoskiej organizacji katechetycznej Franciszek wezwał episkopat Włoch do odbycia właśnie ogólnonarodowego synodu. Podobnie przewodniczący episkopatu Malty abp Charles Scicluna zadeklarował konieczność powołania synodu odnowy w swoim kraju. A zatem, zanim zaczniemy nauczać – wysłuchajmy niesłuchanych. ©
Autor od 2012 r. jest prowincjałem augustianów w Polsce, doktorem teologii. W latach 2009-13 był chrześcijańskim współprzewodniczącym Polskiej Rady Chrześcijan i Żydów. Jest również konsultorem Rady KEP ds. Migracji. Od 2004 r. duszpasterz anglojęzycznych obcokrajowców w Warszawie.",O. WIESŁAW DAWIDOWSKI OSA,08.02.2021,https://www.tygodnikpowszechny.pl/kot-eliota-166438
31,ŻYCIE SPEŁNIONE,"Była świetną publicystką, angażowała się w politykę, nade wszystko była jednak specjalistką od spraw ludzkich.","Wyglądało to tak. W umówiony dzień ten, kto spisywał (dla Klubów „Tygodnika” robiła to Katarzyna Morstin, a dla miesięcznika „Znak” Ilona Klimek), przychodził na Smoluchowskiego 8, otwierał laptop, a Józefa Hennelowa dyktowała z pamięci gotowy tekst. Zawsze samodzielna, musiała teraz polegać na pomocy innych. Ostatnia miniatura na stronie Klubów nosi datę 3 marca 2020 r. Ostatni felieton z serii „Coraz bliżej albo coraz mniej” ukazał się w grudniowym „Znaku”.
Katarzyna Morstin, wieloletnia sekretarka „Tygodnika Powszechnego”, która Hennelową stale odwiedzała, mówi o jej lekturach: – Regularnie czytałyśmy „Tygodnik Powszechny”, „Politykę”, sobotnią i poniedziałkową „Wyborczą”, miesięcznik „Znak”, także „Gościa Niedzielnego”. Ciekawa była nawet gazetki parafialnej.
„Tygodnik” zaczynała od rubryki Lektora. Czekała na felieton Bonowicza i bardzo lubiła Stasiuka – duże wrażenie zrobił na niej jego „List” adresowany do Boga. Interesował ją Obraz Tygodnia i teksty o Kościele, zwłaszcza pisane przez ks. Tomáša Halíka. Nigdy nie opuściła artykułów ks. Michała Hellera. Z książek słuchała „Kisielewskich” i „Stommowiska”; „Oślica Balaama” siostry Małgorzaty Borkowskiej czekała na swoją kolej.
Bez cienia skargi mówiła o starości i o stopniowej utracie dostępu do świata. O skrzypcach, na których grała od dziecka: „Ręce zestarzały się… Tak traci się muzykę. Zostaje tylko słuchanie, pod warunkiem, że bliźni będzie obok i pokaże, jak włożyć płytę do odtwarzacza” (w ostatnich miesiącach słuchała przede wszystkim Beethovena). O pasji czytania: „Wystarczy choroba oczu, aby stopniowo coś jak zachód słońca zaczęło obejmować półki z książkami”. Głód rzeczywistości jednak pozostał.
Powroty do przeszłości
Urodziła się w 1925 r. w Wilnie. Jej matka zmarła dwa lata po porodzie, po którym nigdy już nie odzyskała zdrowia. Ten fakt wpłynie na wrażliwość Józefy, dla której temat trudnego macierzyństwa będzie wyjątkowo ważny. Wilno kojarzyć jej się będzie z wielokulturowością, zabytkowymi świątyniami, pięknem liturgicznego śpiewu i ubogim Kościołem, któremu mogła się przyglądać z bliska dzięki pracy ojca – krawca szyjącego sutanny.
W 1946 r. zamieszkała w Krakowie z siostrą Teresą i ojcem. Przyjazd do Polski to był pomysł jej i siostry – obie chciały studiować (Józefa dostanie się na polonistykę na UJ), co byłoby utrudnione w sowieckim już Wilnie. Ale o krainie dzieciństwa nigdy nie zapomni.
Do „Tygodnika” trafiła dzięki Stanisławowi Stommie, który w Wilnie przygotowywał ją do matury na tajnych kompletach. Jerzy Turowicz przyjął Józefę, wówczas Golmontównę, do pracy w 1948 r. Najpierw była adiustatorką i korektorką, szybko okazała się także zdolną publicystką. Pierwszy tekst (o rozkwicie życia parafialnego w Belgii na podstawie francuskojęzycznego czasopisma) napisała w 1949 r. i Turowicz postanowił dać go jako wstępniak. „Chodziłam dumna jak paw – przyznawała, zaraz dodając: – Los, a konkretnie cenzura, szybko ukarał moją pychę”. Tekst spadł w całości z łamów.
Potem będzie z bliska obserwować zmagania redakcji o utrzymanie pisma – i dyskusje o tym, jak daleko można iść na kompromis z władzą. Tą granicą staje się w 1953 r. wymóg wydrukowania odredakcyjnego tekstu po śmierci Stalina. Redakcja odmawia, cenzura skreśla w całości kolejne numery, w końcu władza odbiera pismo i przekazuje uległemu ­PAX-owi.
CZYTAJ WIĘCEJ: ARTYKUŁY JÓZEFY HENNELOWEJ Z ""TYGODNIKA POWSZECHNEGO"" >>>
Po zamknięciu „Tygodnika” Józefa Golmont znajduje pracę w nowo powstałym Instytucie Badań Jądrowych, gdzie poznaje przyszłego męża, fizyka Jacka Hennela (będą mieli trójkę dzieci: Agnieszkę, Teresę i Franciszka). Potem trafia do krakowskiego oddziału Ossolineum.
Po reaktywacji pisma na fali odwilży 1956 r. wraca do redakcji. Publikuje recenzje książkowe i teatralne, w przyszłości także sprawozdania z krakowskich festiwali filmów krótko­metrażowych, przede wszystkim jednak stanie się specjalistką od spraw ludzkich. Angażuje się w redakcyjne ankiety na temat ­wychowania, ­rodziny, zmagania się ze starością, istoty wiary. Z ankiet powstaną książki „Nas dwoje” (1965), „Kim dla mnie jest Jezus Chrystus” (1975), „...i dzień się już nachylił” (1980), „Powołanie i przygoda. Rodzice i wychowawcy o sobie” (1983). Redaguje tom „Tygodnikowych” tekstów Karola Wojtyły „Aby Chrystus się nami posługiwał”. Przyszły papież jest jej bliski – Jacek Hennel należał do wychowanków pierwszego duszpasterstwa ks. Wojtyły w parafii św. Floriana w Krakowie. Po roku 2000 wydaje kolejne tomy publicystyki, ukazuje się też wywiad rzeka Romana Graczyka „Bo jestem z Wilna…” (2001).

Józefa Hennelowa z Krzysztofem Kozłowskim, redakcja „Tygodnika Powszechnego”, 2006 r. / DANUTA WĘGIEL DLA „TYGODNIKA POWSZECHNEGO”
Na łamach „Tygodnika” prowadzi cykle: „Rubryka rodzinna”, „Na co dzień i od święta”, „Widziane z domu”, „Z domu i nie tylko”, „Votum separatum”, „Na marginesie” i „Listy do redakcji”. Tytuły wskazują na coraz większy dystans wobec reformującej „Tygodnik” redakcji. W 2012 r. przestaje pisać felietony (najbardziej poróżni ją z kolegami podejście do lustracji), ale nadal będzie gościć na tych łamach (niektóre jej teksty przypominamy obok).
Na sali rozpraw
W ostatnim minifelietonie na portalu Klubów, z marca 2020 r., Józefa Hennelowa wspomina Krzysztofa Kozłowskiego. Akurat radni Krakowa postanowili jedno z rond w mieście nazwać jego imieniem. Krzysztof był jej bliski – razem przez wiele lat byli zastępcami naczelnego (Hennelowa do 2008 r.), razem dzielili pokój w redakcji, razem też w 1989 r. weszli do polityki.
W czasach PRL Hennelowa raczej krytycznie patrzyła na polityczne zaangażowanie kolegów z sejmowego koła Znak. Rozumiała, że za obecnością ludzi z jej środowiska w Sejmie stoją ważne racje, ale uważała, że praca dla pisma, i w ogóle praca intelektualna, jest o wiele ważniejsza.
Z czasem, gdy z koła znikali ludzie pokroju Stefana Kisielewskiego, Jerzego Zawieyskiego czy Tadeusza Mazowieckiego, a Stanisław Stomma stawał się coraz bardziej osamotniony, Hennelowa straciła resztki złudzeń. Oznajmiła nawet raz Stommie, bądź co bądź jej nauczycielowi z Wilna, że skreśli go w czasie wyborów. Argumentowała to logicznie: „Stachu, nie gniewaj się. Wybrać i tak cię wybiorą, natomiast dlaczego ja mam się do tego przyczyniać?”. Wkrótce zresztą Stomma po głosowaniu nad poprawkami do konstytucji, w którym wstrzymał się od głosu, zakończył parlamentarną karierę.
Narodziny Solidarności sprawiły, że Hennelowa zaczęła się angażować z pełnym przekonaniem w kwestie publiczne. Politykę postrzegała nie jako walkę „kto kogo”, ale jako sposób na rozwiązywanie problemów. Była też bardziej radykalna w poglądach niż jej redakcyjni koledzy – gdy Solidarność na I Zjeździe jesienią 1981 r. ogłosiła „Posłanie do ludzi pracy Europy Wschodniej”, uważane za niebezpieczne wyzwanie rzucone Moskwie, przyjęła je z radością i uznała za „najważniejszy krok polskiej polityki od czasu listu biskupów polskich do biskupów niemieckich”.
Gdy 13 grudnia 1981 r. wprowadzono stan wojenny, zaczęła się pojawiać na procesach działaczy opozycji. Ceniła gesty solidarności. Lata 80. to także czas licznych odczytów w kościołach i salach katechetycznych. Hennelowa jeździ po Polsce, styka się z ludźmi z różnych środowisk, rozmawia, dyskutuje, poznaje zaangażowanych w popieranie Solidarności duchownych i sama staje się osobą rozpoznawalną, wręcz popularną. To był zresztą złoty czas dla „Tygodnika”, który – wznowiony po kilkumiesięcznym zawieszeniu w stanie wojennym – wychodzi ze zmienioną, żałobną winietą i jest rozchwytywany przez czytelników.
Gdy po zabójstwie ks. Jerzego Popiełuszki rusza proces jego zabójców, Hennelowa jest na sali rozpraw w Toruniu. Cenzura nie pozwoli jej opublikować sprawozdania w „Tygodniku”, ale po pierwsze Hennelowa uważa samą obecność na procesie za ważną, a po drugie będzie mogła zdawać relację podczas kolejnych spotkań z ludźmi.
Dekada kończy się rozmowami władzy i opozycji przy Okrągłym Stole, które otwierało m.in. przemówienie Jerzego Turowicza. Wkrótce zaczyna się kampania wyborcza do Sejmu kontraktowego. Krzysztof Kozłowski kandyduje do Senatu, Józefa Hennelowa do Sejmu.
„Moją kandydaturę chyba wymyślił właśnie Krzysztof, a było to m.in. spowodowane faktem, że w pracy redakcyjnej najbliższe były mi sprawy społeczne… Z tej racji sama uznałam kandydowanie do parlamentu za właściwą drogę. Dziś dodam: a może Krzysztof uważał kandydowanie kobiety za bardziej wskazane?” – mówiła niedawno w wywiadzie dla „Znaku”. 4 czerwca 1989 r. na Hennelową głosuje ponad 170 tysięcy ludzi.
Wiatr przemian
Hennelowa i Kozłowski stają się polityczną reprezentacją środowiska – on jest bardziej od „czystej polityki”, ona od spraw społecznych. Prace Sejmu kontraktowego dają jej olbrzymią satysfakcję. Przyjmowanie każdej ustawy i każdego przepisu demontującego stare porządki postrzega jak odrzucanie głazów blokujących drogę do demokracji. Hennelowa ma wówczas 64 lata, ale „wiatr przemian” sprawia, że nie czuje zmęczenia, nawet gdy trzeba pracować po nocach.
SĄ WŚRÓD NAS: W kręgu moich świętych pozostają zmarli, których nigdy nie pytałam o to, czy podzielają moją wiarę, ale którzy w praktyce uczyli mnie, jak się służy człowiekowi na miarę Kazania na Górze. ARTYKUŁ JÓZEFY HENNELOWEJ >>>
„Tygodnik” popiera rząd Tadeusza Mazowieckiego, Kozłowski zostaje szefem MSW, a gdy premier decyduje się na start w wyborach prezydenckich, pismo opowiada się po jego stronie. Jerzy Turowicz angażuje się w „wojnę na górze” inicjując spotkania, które później doprowadzą do powstania Unii Demokratycznej, późniejszej Unii Wolności. Z tymi ugrupowaniami zwiąże się także Hennelowa. Polityczne zaangażowanie powoduje utratę części czytelników.
Sama Hennelowa mówiła po latach: „Wtedy wydawało mi się oczywiste i naturalne, że jesteśmy i tu, i tu, czyli w redakcji i w polityce, ale teraz wiem, że to była pomyłka. Może działał tu pewien mechanizm przekory, bo owszem, często atakowano nas za to, ale w sposób mało wyszukany. Zachowałam całą teczkę zatytułowaną »Wymyślania« – ludzie pisali do mnie listy pełne pretensji i wymyślań. Były to agresywne głosy, tak agresywne, że nie brałam ich na serio uważając, że to część politycznej nagonki. Jakiś folklor. W efekcie nie zdawałam sobie sprawy, jak nasza obecność w polityce rzutuje na ogólną opinię o »Tygodniku« także ludzi, powiedzmy, umiarkowanych”.
Jako posłanka angażuje się też w popieranie niepodległościowych aspiracji narodów Europy Wschodniej – przede wszystkim Litwy.
Kościół w państwie
Jeszcze w Sejmie kontraktowym, a już w pełnym wymiarze w następnym Sejmie I kadencji dochodzi do dezintegracji „obozu posierpniowego”. Podziały stają się coraz głębsze. Prawicowe partie chciałyby Polsce narzucić niemalże charakter państwa wyznaniowego. Zaczyna się od żądań, by w godle Polski umieścić krzyż (przeciw czemu Hennelowa protestuje z sejmowej mównicy), później prawica domaga się wprowadzania „wartości chrześcijańskich” niemal w każdej dziedzinie życia.
Polemiki Hennelowej z prawicowym politykiem Markiem Jurkiem staną się stałym elementem polskiego życia publicznego. Najostrzejszy spór dotyczy kwestii aborcji. Najbardziej radykalne projekty zakładają penalizację kobiet decydujących się na zabieg, z drugiej strony lewica postuluje pełną legalizację aborcji. Środowisko polityczne Hennelowej próbuje szukać rozwiązania, które pozwoliłoby kobietom dokonywać w pełni świadomego wyboru – ale prawica i Kościół nie chcą słyszeć o żadnym kompromisie, dla nich istotne jest „opowiedzenie się za życiem”, niezależnie, czy prawo takie będzie respektowane, czy nie.
Hennelowa, osoba głębokiej wiary, która uważa, że aborcja jest złem, ale która postrzega ją także jako dramat kobiety, okrzyknięta zostaje zwolenniczką zabijania dzieci. Prawicowa prasa atakuje ją bezpardonowo, przychodzą listy z pretensjami, a nawet kilka kaset z nagranym biciem serca płodu, paulini z Jasnej Góry odmawiają jej prawa do wygłoszenia tam referatu na spotkaniu KIK-ów.
Podobne spory towarzyszą uchwalaniu ustawy o radiofonii i telewizji. Znów radykałowie domagają się zapisania „wartości chrześcijańskich” jako fundamentu działalności mediów publicznych – Hennelowa uważa takie zapisy za puste deklaracje: „Wartości chrześcijańskie są po to, żeby nimi żyć, a nie po to, żeby je deklarować”.
ULICA ZAMKOWA, NUMER 8: Oto obraz pokonanego państwa: na ulicy wiatr zamiata papiery urzędowe ciśnięte przez rabujących obywateli, którym może potrzebne będą jeszcze jakieś sprzęty z bezpańskiego lokalu, ale już nie druki. ARTYKUŁ JÓZEFY HENNELOWEJ >>>
Przy innej okazji mówi: „Dobro nigdy nie dzieje się jako przymus, lecz jako wolny wybór, a z drugiej strony w prawdziwej kulturze człowieka nie jest przecież »wszystko jedno«, tylko dobro i zło są czymś wyrazistym. Pogodzić to tak, by opowiadać się za dobrem bez przymusu i hipokryzji, to w życiu publicznym zadanie najważniejsze i nigdy najważniejsze być nie przestanie, choćbyśmy mieli piękne sukcesy ekonomiczne”.
Kłótnie w „obozie posierpniowym” doprowadziły do upadku rządu Hanny Suchockiej i rozwiązania parlamentu. W kolejnych wyborach Hennelowa już nie startowała, ale pozostała w Unii Demokratycznej, zasiadała także we władzach Unii Wolności, konsekwentnie opowiadając się za programem proreformatorskim i proeuropejskim. Jako posłanka, a potem już po prostu jako osoba publiczna, bez przerwy angażowała się w pomoc różnym środowiskom i poszczególnym ludziom – chodziło nieraz o sprawy drobne, lokalowe czy bytowe.
Na swoją działalność polityczną potrafiła spojrzeć krytycznie – jak mówiła, mandat poselski sprawił, że sama troszkę uniosła się ponad ziemię, że wobec prawicowych radykałów przyjmowała postawę zbyt konfrontacyjną. Jednocześnie to ona potrafiła w Sejmie z opłatkiem podejść do posłów ZChN – ale żaden się do niej nie odwrócił.
Polityką interesowała się do końca, zawsze była na bieżąco. Ze smutkiem mówiła o demontowaniu państwa prawa po 2015 r. W jednym z ostatnich wywiadów przypominała powinności otwartych katolików: „W tej chwili najważniejsza jest obrona demokracji. Trzeba się opowiedzieć, pokazać, jak się widzi swój świat wartości. Chyba mamy czego bronić”.
Zapytana niedawno o obecne przymierze państwa i Kościoła, odpowiedziała po namyśle: – W nocy najczęściej myślę o tym, jak się mam sama rozliczyć z życiem, ale czasem zastanawiam się, czego chciał Jan Paweł II. Czy naprawdę tego chciał?
Jest inaczej
Do końca zdumiewała rozległość jej zainteresowań. W rozmowie dla „Znaku” z okazji Światowych Dni Młodzieży w Krakowie w 2016 r. 91-letnia wówczas Hennelowa zastanawiała się nad diagnozą sytuacji, by móc znaleźć fundament nadziei: „Otóż dzisiaj nie sposób takiej diagnozy uczciwie przeprowadzić – zauważała – bo wszystko zmienia się zbyt gwałtownie. Otwarte są kwestie dalszego istnienia Unii Europejskiej, rozwiązania problemu uchodźców czy terrorystycznego islamu. A mamy jeszcze skomplikowaną sytuację w Chinach, autorytarną władzę w olbrzymiej Rosji, wiele napięć w ciągle niespokojnej i nierozumianej przez nas Afryce. Czy znajdziemy odpowiedź na te wszystkie wyzwania? W tak niepewnym świecie i o nadzieję niełatwo”.
Pesymizm co do przyszłości świata pogłębił się wraz z nastaniem pandemii. – Powiedziała mi pewnego razu – mówi Katarzyna Morstin – że pandemia przypomina jej pierwsze dni wojny: „Wtedy myśleliśmy, że to się skończy po dwóch tygodniach, bo przecież »nie oddamy ani guzika«, a to się potoczyło zupełnie inaczej. Straszniej. Teraz też może się potoczyć inaczej”.
Przede wszystkim jednak pandemia oddzieliła ją od rodziny za granicą – dzieci, wnuków i prawnuków. Obawa, że już prawdopodobnie nigdy ich nie zobaczy, nie dodawała jej sił. Zmarła 22 sierpnia w swoim mieszkaniu przy Smoluchowskiego 8.
Rok wcześniej przeżywała śmierć swojej rówieśniczki – razem zdawały maturę na tajnych kompletach w Wilnie podczas okupacji (nad biurkiem w jej mieszkaniu wisi zdjęcie pięciu maturzystek wraz z nauczycielem, Stanisławem Stommą). Kiedy odwiedziła przyjaciółkę ostatni raz, była ona w takim stanie, że nie miała ochoty rozmawiać. Hennelowa powiedziała wówczas Katarzynie Morstin: „Jeżeli człowiek traci ochotę na rozmowę, to już chyba nie warto wtedy żyć”.
Józefa Hennelowa przez całe życie była człowiekiem dialogu. Jeżeli czegoś pod koniec żałowała – wspomina o tym w ostatnich felietonach – to tego, że z jakimś swoim oponentem nie spróbowała porozmawiać jeszcze raz.
Gdy czyta się jej teksty, uderza trafność i samodzielność myśli – była mistrzynią krytycznego myślenia – a jednocześnie niezwykły dar formułowania sądów w taki sposób, by nikt nie poczuł się dotknięty. To bardzo wileńskie cechy, i bardzo chrześcijańskie. ©℗","ANDRZEJ BRZEZIECKI, ARTUR SPORNIAK",31.08.2020,https://www.tygodnikpowszechny.pl/zycie-spelnione-164665
32,MNIEJ OSÓB W KOŚCIOŁACH,9 punktów procentowych – o tyle stopniał odsetek Polaków chodzących na mszę niedzielną.,"Jak pandemia wpłynęła na zachowania religijne Polaków – zbadało Centrum Badania Opinii Społecznej. Dwa lata dyspensy – nakładanej i znoszonej w różnych falach pandemii przez biskupów – spowodowały, że odsetek rodaków uczestniczących w liturgii przynajmniej w każdą niedzielę spadł z 46 do 37 proc. Jeszcze w 2018 r. wynosił 49 proc.
Z 11 do 15 proc. zwiększył się odsetek osób deklarujących, że pojawiają się w kościele rzadziej niż dwa razy w roku. Także z 11 do 15 proc. wzrosła liczba osób deklarujących niechodzenie do kościoła. Dla prawie połowy Polaków (47 proc.) Kościół jest miejscem, w którym się odnajdują, a dla 46 proc. pytanych jest instytucją odległą.
CBOS sugeruje, że na osłabienie praktyk religijnych części osób wpływ miały m.in. skandale z udziałem duchownych. ©℗
 ",ASK,04.07.2022,https://www.tygodnikpowszechny.pl/mniej-osob-w-kosciolach-176059
33,CZARNA MAGIA W KOŚCIELE. KIM JEST KSIĄDZ CHMIELEWSKI,"Na naszych oczach pewien salezjanin tworzy nową sektę. Porywa i przyciąga wielu wiernych, ale za jaką cenę?","To się sprawdza: głęboka maryj­­- ność, apokaliptyczne przepowiednie, budzenie religijnych lęków i proste recepty na trudne problemy. Ks. Dominik Chmielewski proponuje przekaz znakomicie dostosowany do potrzeb wielu polskich katolików. Za charyzmatycznym salezjaninem idą tłumy, także – co nie bez znaczenia – mężczyzn. Różańcowe marsze, wielkie spotkania modlitewne, ruch Wojowników Maryi – to wszystko efekty kaznodziejstwa i formacji zakonnika. „On uzdrowił moje małżeństwo”; „Mąż zmienił się, odkąd go spotkał”; „Wielu, w tym mnie, wyrwał z łap szatana” – takie opinie znaleźć można pod każdym nagraniem duchownego. Zwolennicy mówią o Chmielewskim jako o nowym św. Maksymilianie Marii Kolbem i porównują do księdza Dolindo.
Na pierwszy rzut oka wszystko wygląda świetnie: charyzmatyczny duchowny porywający wiernych to coś, czego przeżywający w Polsce poważny kryzys Kościół niewątpliwie potrzebuje. Kłopot jest tylko taki, że duchowny ów, choć przedstawia się jako jedyny sprawiedliwy, zamiast Ewangelii głosi sprawnie przygotowany, wypowiedziany teatralnym tonem i pełen religijno-kulturowych klisz przekaz będący połączeniem magii, apokaliptyki i politycznych lęków.
Egzorcyzmowanie kota
Dowodów nie brakuje. Zacząć można od słynnej już w internecie opowieści o egzorcyzmowaniu kota. To nie żart. To zupełnie poważny wykład ks. Chmielewskiego, w czasie którego duchowny ostrzega rodziców przed satanistycznymi zabawkami i okultyzmem w filmach ­Disneya, który – jak dowiadujemy się z wystąpienia – był masonem i chciał zwodzić dzieci.
Disney to jednak nic. „Czasami opętane mogą być zwierzęta, które są przy nas. Bardzo często są to koty” – oznajmia ks. Chmielewski. Dlaczego akurat koty? Tego nie wiadomo, ale można się domyślić. Koty w myśleniu magicznym mają szczególne, przypisane czarownicom miejsce, i choć kaznodzieja tego argumentu nie przywołuje, trudno znaleźć inny pomysł, dla którego to akurat właśnie kot, a nie pies, chomik czy kanarek, ma stanowić zagrożenie duchowe.
Dowodem na prawdziwość tego zagrożenia jest opowieść o kobiecie obdarowanej miłym kotkiem przez koleżankę, która źle jej życzyła. To właśnie ów „miły kotek” okazał się „nosicielem opętania” i to za jego sprawą egzorcyści nie mogli sobie poradzić z opętaniem samej kobiety. Dopiero gdy postanowiono podczas egzorcyzmów wyegzorcyzmować – przez ową kobietę – kota, to po jej powrocie do domu okazało się, że „dom był całkowicie zdewastowany”, a „kota oczywiście nie było”. Co się z nim stało? Jak przebiegała anihilacja zwierzęcia, a może jak zabrano go do piekieł, tego się z wykładu nie dowiemy.
Zobaczymy za to magiczne myślenie zawarte w „naukach” ks. Chmielewskiego. Duchowny ten magicznie postrzega nawet spowiedź, która ma być nie tylko miejscem wyznania grzechów i ich odpuszczenia, ale również „błogosławienia dzieci”, „odwoływania przekleństw” itd. Sam ks. Chmielewski ma świadomość, że nie jest to stanowisko katolickie, bo przyznaje, że księża nie wiedzą, że tak właśnie trzeba postępować, ale dodaje, że on to wie i dlatego ludzie powinni to robić. Sakrament wymaga w ten sposób uzupełnienia, nie wystarcza on sam, konieczne są jeszcze magiczne procedury odwoływania słów, wypowiadania zaklęć uzdrawiających rzeczywistość, zaklinania świata.
Inaczej być zresztą nie może, bo świat ks. Chmielewskiego jest światem przed demitologizacją: światem pełnym duchowych stworów, zagrożeń, demonów i aniołów, które toczą ze sobą wojny i wpływają na nasze życie, np. ratują dzieci osób, które są tego świadome, ale pozostawiają inne bez odpowiedniej pomocy.
W tym świecie, zdominowanym przez nieustanną walkę duchową, nie ma miejsca na psychologię czy psychoterapię, ona bowiem także niesie ze sobą – a jakże – duchowe zagrożenia jako jakaś forma nowej religii, która odbiera ludziom wiarę w Boga, a buduje jedynie ich ego. A przecież – zdaniem ks. Chmielewskiego – w istocie nie istnieją problemy fizyczne albo emocjonalne, które nie mają podłoża duchowego.
„Wszystkie problemy duchowe, emocjonalne, fizyczne są związane z grzechem. Wszystkie” – mówi kaznodzieja. I dlatego zamiast korzystać z pomocy terapeuty, trzeba zdaniem ks. Chmielewskiego udać się na adorację. „Chrysto­terapia, najlepsza terapia, pół godziny codziennie, za darmo” – podkreśla salezjanin. „Problem polega na tym, że my straciliśmy wiarę w Jezusa Chrystusa, który ma moc uzdrowienia, uwolnienia, który jako jedyny zna korzenie twojego problemu i może wyzwolić cię i uwolnić” – dodaje.
Szczegółową analizę błędów zawartych w tych słowach przeprowadzili już prawie dwa lata temu psychoterapeuci chrześcijańscy Monika i Marcin Gajdowie. Nic się jednak nie zmieniło, a w kolejnych wypowiedziach ks. Chmielewskiego pojawiły się nowe elementy, choćby sugerujące, że rodzina samobójców będzie pokutować w czyśćcu tyle lat, ile samobójca skrócił sobie życie. Skąd takie wnioski? Skąd takie opinie? W największym skrócie z całkowitego niezrozumienia tego, na czym polega działanie Boga, jakie jest chrześcijańskie, a nie manichejskie podejście do ludzkiej natury i do świata; z braku zrozumienia, że nawet przeżycia duchowe wcale nie muszą mieć źródeł duchowych, że mogą wyrastać z emocji czy z cielesności, że nie wszystko ma charakter boży lub sataniczny, że świat jest bardziej skomplikowany.
Apokalipsa nadchodzi
Apokaliptyka ks. Chmielewskiego jest prosta. Z kolejnych wypowiedzi i kazań możemy się dowiedzieć, że „scenariusz apokaliptyczny będzie naszym udziałem”. „Nie ma wątpliwości, że to, co dzieje się obecnie w świecie, to objawienie się czterech jeźdźców apokalipsy, zaraza, wojna, głód, śmierć. Im bliżej będzie paruzji, tym bardziej wydarzenia będą się zagęszczać. I nie ma wątpliwości, że patrząc od 2020 r., jesteśmy świadkami tych wydarzeń. Zaraza, pandemia globalna, wojna, która będzie wojną globalną, już mówi się o wielkim głodzie, który będzie skutkiem zarazy i wojny, a konsekwencją będzie śmierć” – mówi ks. Chmielewski. Ale to nie wszystko.
Duchowny zna jeszcze więcej szczegółów przyszłości. „Już niedługo ludzie będą tracić całe dorobki swojego życia, zawali się system finansowy całych państw, ludzie zostaną z niczym. Ludzie w to nie wierzą” – przekonuje. Jasne jest także według niego, kto za tym stoi. „Wielki reset” to temat, który stale wraca w homiliach, wykładach, spotkaniach. A odpowiedzialni za niego są „globaliści”, Bill Gates czy George Soros. To oni chcą doprowadzić do wywrócenia całego układu, a fakt, że ludzie nie słuchają Matki Bożej, sprawia, że już niebawem nadejdzie kres czasów. Zadaniem samego kaznodziei, ale także ludzi, którzy go słuchają, jest zaś utworzenie pokolenia, które ową apokalipsę przeżyje, dzięki modlitwie, oszczędnemu życiu, a niekiedy nawet przygotowaniu odpowiednich zapasów na straszliwy czas. Jeźdźcy apokalipsy już ruszyli – głosi ks. Chmielewski. Nic nie da się z tym zrobić.
Jeśli coś w tym nauczaniu zaskakuje, to jedynie fakt, że kaznodzieja nie zwraca uwagi na to, iż sam sobie zaprzecza. Jeszcze kilka miesięcy temu głosił bowiem, że żadnej pandemii nie ma, że to, co się dzieje, jest spiskiem szatana skierowanym przeciwko Eucharystii i właściwemu wobec niej kultowi. Albo jest więc tak, że jeźdźcy apokalipsy już wyruszyli, a jednym z nich jest zaraza, albo zarazy nie było. Tertium non datur.
Takie kwestie jak logika jednak ks. Chmielewskiemu nie przeszkadzają. On jest prorokiem, a logika – tak jak psychologia czy psychoterapia – to przecież świecka nauka, którą nie wolno się przejmować.
Droga do piekła
Skupienie na złu, na nadchodzącej zagładzie widać także w soteriologii ks. Dominika. Co z niej wynika? Otóż tyle, że większość ludzi będzie potępiona. I nie jest to mój wniosek z jego nauczania, ale jasno wyrażony pogląd. Salezjanin wprost mówi, że większość ludzi będzie potępiona, a wiadomo to z „objawień prywatnych” i rozmów z duszami czyśćcowymi. To, że w Piśmie Świętym ani w Magisterium Kościoła nie ma takiego nauczania, że Kościół nigdy nikogo nie uznał za potępionego, a Pismo Święte pełne jest zapewnień, że Bóg chce zbawiać, a nie potępiać, nie ma dla ks. Chmielewskiego znaczenia. On wie, że ludzie będą potępieni.
W jego nauczaniu nie ma też miejsca na zbawczą ofiarę Chrystusa. Duchowny przekonuje, że zbawienie musimy wypracować, musimy je „wypokutować tu, na ziemi”. Ono nie jest darem, łaską, ale czymś, co trzeba wywalczyć. To pelagianizm jak się patrzy, podany do tego w lękowym sosie i lekko zmodyfikowany.
W ujęciu ks. Chmielewskiego nie zbawia nas Jezus, ale pokutowanie, żal, umartwianie się, swoisty układ z Bogiem. Gdyby jednak tak rzeczywiście było, to krzyż i męka, o której tak przejmująco mówi kaznodzieja, byłyby ­niepotrzebne. Wystarczyłby nam nasz własny pokutny wysiłek. A jeśli nie wypracowalibyśmy zbawienia i zostalibyśmy potępieni, w istocie potępilibyśmy się sami: „Gdy człowiek zobaczy swoje grzechy, będzie to taki wstrząs, że nie zniesie prawdy o sobie”. Ani Jezus, ani Jego męka nie tylko by nam nie pomogły, ale wręcz stałyby się źródłem potępienia.
Mógłbym pisać jeszcze o mesjanizmie, o podkreślaniu roli Polski w dziele zbawienia, ale darujmy już to sobie. Czas na kilka zasadniczych pytań. Po pierwsze: czy polscy biskupi są świadomi tego, co naucza jeden z najpopularniejszych obecnie (ostatnio gościł w Licheniu) kaznodziejów? Czy znają jego nauczanie i aprobują je?
Co wie episkopat
Odpowiedź nie jest prosta. Z jednej strony mamy archidiecezję katowicką i białostocką, gdzie salezjanin ma zakaz nauczania i głoszenia (a w diecezji kaliskiej powołano komisję, która ma się przyjrzeć jego nauczaniu), ale z drugiej – mamy ordynariusza diecezji bydgoskiej bp. Krzysztofa Włodarczyka, który zdecydował się zostać „wojownikiem Maryi”, tym samym niejako autoryzując ruch.
Sytuację jeszcze bardziej komplikuje fakt, że episkopat dysponuje miażdżącą dla ks. Dominika Chmielewskiego i jego ruchu ekspertyzą teologiczną autorstwa grupy siedmiu polskich teologów duchowości. W opracowanie zaangażowani byli profesorowie: ks. Janusz Królikowski z tarnowskiej sekcji UPJPII i ks. Marek Tatar z UKSW, oraz doktorzy: ks. Janusz Lekan i ks. Adam Rybicki z KUL, o. Sebastian Wiśniewski z UAM oraz ks. Paweł Gabara z łódzkiego WSD. Zespołem kierował ks. prof. Marek Chmielewski z KUL. Autorzy wskazują na niewątpliwy sukces duszpasterski salezjanina, a jednocześnie wykazują cały szereg błędów, jakie zawarte są w jego nauczaniu. O czym mówią?
O zagrożeniu „przesadną demonizacją”, dopatrywaniu się szatana i demonów wszędzie, o błędnej angelologii i mówieniu o rasie aniołów, o manicheizmie, który objawia się w podziale na „zły świat”, będący w gestii szatana i w rękach przewrotnych ludzi, oraz „dobry świat”, który powstaje tam, gdzie jest Maryja i jej wojownicy. To, zdaniem autorów dokumentu, jest już objaw podejścia sekciarskiego.
Teologowie zarzucają ks. Chmielewskiemu także, że głosi tezy sprzeczne z katolicką sakramentologią, choćby takie, że „Eucharystia jest po części lub zarazem Ciałem Maryi; przyjmując Ciało Jezusa – Syna Maryi, chrześcijanin tym samym przyjmuje także Jej Ciało”, oraz bliskie mariawityzmowi twierdzenie, że Maryja jako „Małżonka Baranka” i Oblubienica Ducha Świętego jest zarazem Jego wcieleniem lub objawieniem.
Niebezpieczne jest również nieustanne zalecanie, by „myśleć o Maryi jako najpiękniejszej dziewczynie świata, zakochać się w Niej jako najwspanialszej kobiecie, umówić się z Nią na randkę”. Maksymalizm mariologiczny jest tak mocny, że w duchowości ks. Chmielewskiego i Wojowników Maryi staje się ona ważniejsza niż Jezus. Te same zarzuty sformułowane są wobec publikacji książkowych salezjanina.
Analiza statutów ruchu Wojownicy Maryi nie pozostawia większych wątpliwości co do tego, że zostały tak przygotowane, by cała władza znajdowała się w rękach ks. Chmielewskiego i by bez niego ruch nie był w stanie normalnie funkcjonować. To może rodzić niebezpieczeństwo, gdyby ksiądz został odwołany z ruchu lub gdyby skierowano go do innej posługi. Zdaniem autorów opinii „ewentualne decyzje przełożonych o odwołaniu go z funkcji Opiekuna mogą doprowadzić do rozłamu i schizmy”.
Dokument ten biskupi otrzymali już jakiś czas temu, decyzje dwóch diecezji są ewidentnie z nim związane, w uzasadnieniach bowiem (zazwyczaj werbalnych, a nie pisemnych, i to przekazywanych nieoficjalnie) znajdują się argumenty na nim oparte. Tyle że to wszystko dzieje się po cichu, bez jasnego wskazania zarzutów, bez możliwości rozliczenia się z nich samego księdza, ale także bez uświadomienia wiernym, że pokarm, jaki otrzymują podczas licznych głoszonych przez ks. Chmielewskiego rekolekcji, ma niewiele wspólnego z nauczaniem katolickim, a jest pomieszaniem New Age, prywatnych objawień, magicznej wiary i wypaczonej maryjności.
Sekta w procesie tworzenia
Skąd bierze się ta ostrożność biskupów? Odpowiedzi trzeba zapewne szukać po pierwsze w ogromnej popularności kaznodziei, a po drugie w fakcie, że przyciąga on mężczyzn (także młodych) do Kościoła. W realiach błyskawicznej laicyzacji niebranie tego pod uwagę byłoby błędem. Ks. Chmielewski – i to również wiedzą już biskupi – ma także wiernych oddanych raczej jemu niż episkopatowi, a to oznacza, że gdyby mieli oni między nimi wybierać, to mogliby uznać episkopat za element „systemu szatana”. Kolejny ks. Natanek nie jest nikomu potrzebny.
Ten brak działania umożliwia jednak tworzenie się odrębnej od Kościoła (ale pozostającej w nim i czerpiącej z jego autorytetu) sekty z własną doktryną, z budzeniem poczucia zagrożenia, ­służącym do uzależniania od kaznodziei ludzi, którym wmawia się rozmaite lęki, by ich potem z nich wyzwalać. Sekciarski charakter ma także włączanie w ­religijność katolicką (a dokładniej w jej fasadę) elementów magiczno-pogańskich.
Nie przekonuje mnie to, że ks. Chmielewski jest maryjny, bo jego maryjność – na co zwracają uwagę teologowie – jest wyolbrzymiona i niechrystocentryczna. Nie przekonuje mnie też fakt, że salezjanin nawraca i przyciąga ludzi, bo robi to każda sekta. Nie ma działań jednoznacznie złych, w każdym procesie są zawarte także elementy dobre. Istotnym pytaniem jest natomiast to, czy ks. Dominik Chmielewski rzeczywiście przyciąga do wiary czy do pogańskiego zaufania wobec magii. Z tym problemem trzeba się zmierzyć.
Jeśli Kościół w Polsce chce powtórki z mariawityzmu, to jest na najlepszej ku temu drodze. ©",TOMASZ P. TERLIKOWSKI,19.09.2022,https://www.tygodnikpowszechny.pl/czarna-magia-w-kosciele-kim-jest-ksiadz-chmielewski-178827
34,KAPŁAŃSKA FUTUROLOGIA,Pandemia zdaje się podważać naszą niezbędność. Przypadki pedofilii ściągają nas z piedestału. Czy ksiądz ma przyszłość?,"Czas, w którym się znaleźliśmy, można potraktować jak kurację z klerykalizmu – mówił niedawno ks. Adam Boniecki. – Nagle się okazało, że ksiądz nie jest nam niezbędnie potrzebny do zbawienia. Co więcej, że niektórzy księża nie są nam do niczego potrzebni w sferze »posługi słowa« – jak się lubi nazywać to, co mówią. Bo po prostu nie mają nic do powiedzenia” („TP” nr ­17-18/20). Pytanie jednak, czy to jest kuracja z klerykalizmu, czy może z kapłaństwa? To istotne rozróżnienie. Czy przedłużająca się epidemia doprowadzi do jakiejś redefinicji roli księdza? Tak, to prawda, że przez tygodnie dawaliśmy sobie radę bez kapłanów, a przynajmniej bez bezpośredniego z nimi spotkania: komunia duchowa, żal doskonały, liturgia domowa, transmisje. Sam pisałem na tych łamach, by nie mylić sakramentalności Kościoła z „sakramentalnym i liturgicznym klerykalizmem”, czyli przekonaniem, że Jezus jest tylko tam, gdzie są sakramenty, a sakramenty tam, gdzie kapłan.
Czy księża wrócą do swoich ról? Ale co tak właściwie jest rolą księdza? Poza tym – ponieważ są one ściśle związane – rolę teologiczną łatwo pomylić z rolą społeczną. Film „Zabawa w chowanego” kolejny raz pokazał, do czego może doprowadzić pomieszanie tych dwóch ról z ich jednoczesnym przecenianiem. Bez dość powszechnej zgody na specjalny status księdza wiele z tych dramatycznych historii mogłoby wyglądać inaczej. Oprawcy swój wyjątkowy status wykorzystywali, ofiary – ulegały mu. W jakimś sensie wydawał się przecież naturalnym spoiwem struktury religijno-społecznej.
W teologicznym rozkroku
Kiedy przed 30 laty przygotowywałem się do święceń kapłańskich, czytałem wydany w 1972 r. „Czas otwarty” ks. Janusza St. Pasierba. To rozważania pisane już po Soborze Watykańskim II: wiał wiatr zmian, których autor był entuzjastą, choć został ukształtowany przez Kościół przedsoborowy i wciąż jedną nogą w nim tkwił. Dobrze to widać w eseju pt. „Liturgia jako dzieło sztuki”. Pasierb przyznaje w nim, że chciał kiedyś napisać tekst o liturgii przedsoborowej i dać mu tytuł „Oda na śmierć królowej”: „Byłem zwolennikiem nowej liturgii, doceniałem jej prostotę i przystępność, powściągliwość i biblijność. (…) Ale moje serce pozostaje po stronie liturgii dawnej, liturgii mojego ministranckiego dzieciństwa i kleryckiej młodości”.
Nie ma teologii liturgii bez teologii kapłaństwa. Inaczej myśli o sobie ksiądz, który sprawuje tzw. liturgię przedsoborową, a inaczej – liturgię odnowioną. Pasierb ma świadomość zmian, jakie wpływają na rozumienie kapłaństwa. Pisze tak: „Czy księża są jeszcze potrzebni? Jeśli tak, to do czego? Człowiekowi współczesnemu nie bardzo trafia do przekonania argumentacja historyczna, że idea kapłaństwa jako pośrednictwa między człowiekiem a siłami nadprzyrodzonymi jest stara jak sama ludzkość. (…) Człowiek współczesny, w jakimś stopniu self made man (…) jest przekonany, że może sam, bez pośredników załatwiać swoje sprawy z Bogiem”. Czyżby dzisiejszy kryzys kapłaństwa to wypadkowa braku zapotrzebowania na pośredników między ludźmi a Bogiem?
Kościół bez księży
Myśl o zbędności księdza w procesie zbawienia pojawia się też wśród wierzących. Ks. Remigiusz Szauer z Uniwersytetu Szczecińskiego przeprowadził badania religijności studentów i uczniów szkół średnich diecezji koszalińsko-kołobrzeskiej („Między potrzebą doznań a trwałością potrzeb”). Jedno z pytań brzmiało: „Czy Kościół mógłby prowadzić do zbawienia wiernych bez duchownych?”. Co prawda tylko 9,7 proc. badanych odpowiedziało „zdecydowanie tak”, ale odpowiedzi „raczej tak” udzieliło aż 26,2 proc., co daje łącznie ponad 35 proc. Tych, którzy nie wyobrażają sobie zbawienia bez pośrednictwa kapłanów, jest łącznie 25,9 proc. respondentów. Zaskakujący jest także duży odsetek tych, którzy nie zdecydowali się na żadną odpowiedź – tych jest aż 38 proc. To – niestety – potencjalni „wyznawcy” Kościoła bez księży.
To prawda, że ponad 30 proc. głęboko wierzących nie widzi możliwości, aby Kościół prowadził wiernych do zbawienia bez księży, ale jednocześnie ponad 20 proc. respondentów z taką autodeklaracją wiary jest zdania, że duchowni nie są potrzebni do tej misji, a aż 47 proc. głęboko wierzących nie ma zdania w tej kwestii. Tak oto rodzi się religijność bez niezbędnej roli kapłana.
Chyba jeszcze bardziej zaskakująco brzmią odpowiedzi w powiązaniu z deklaracjami na temat praktyk. 46,6 proc. respondentów praktykujących częściej niż w niedzielę opowiada się za koniecznością duchownych dla zbawczej misji Kościoła. Pozostaje pytanie: czy to aż, czy tylko 46,6 proc.? W tej samej grupie 16,1 proc. zadeklarowało, że Kościół mógłby się obyć bez księży w drodze do zbawienia. W grupie praktykujących systematycznie tych, którzy opowiadają się za niekoniecznością księży, jest 33,6 proc., a 28,8 proc. jest odmiennego zdania.
Mnie jako księdza zaskakuje fakt, że tak wielu (głęboko) wierzących i systematycznie praktykujących katolików nie widzi konieczności kapłana. Przecież biorą udział we mszy, a więc w czymś, co bez kapłana jest – w rozumieniu teologii katolickiej – niemożliwe.
Niepotrzebny
Można by zaryzykować stwierdzenie, że poprzez wielotygodniowe obchodzenie się bez fizycznego uczestnictwa w liturgii sprawowanej przez księdza w jakimś sensie potwierdziła się jego „niekonieczność”. Owszem, parafie starały się prowadzić transmisje, ale – Bogiem a prawdą – mogłaby przecież wystarczyć jedna dla wszystkich, gdyby sprowadzić całą kapłańską posługę do umożliwienia wiernym „uczestnictwa” w mszy transmitowanej. Owszem, podkreślano wyjątkowość takich praktyk jak komunia duchowa i żal doskonały. Owszem, pisano, że liturgia domowa nie zastąpi liturgii pod przewodnictwem kapłana. Ale jednocześnie pytano, czym w gruncie rzeczy różni się nabożeństwo Wielkiego Piątku sprawowane w domu przez ojca rodziny od tego w kościele?
Czytaj także: Ks. Adam Boniecki: Moja i twoja nadzieja
Jeśli coś jest możliwe w wyjątkowej sytuacji, to znaczy, że jest de facto możliwe zawsze. Jak przypomina Pasierb, „w najstarszych religiach ojcowie rodziny spełniali funkcje kapłańskie, które potem wyspecjalizowane stały się domeną »fachowców«”. Ano właśnie. Przypomnieliśmy sobie o Kościele domowym, o kapłańskiej funkcji ojców i w ogóle świeckich. Mówiąc nieco anegdotycznie: skoro ksiądz zbędny jest już do święconki, to do czego w ogóle jest potrzebny? Próby organizowania święconki w Wielką Sobotę były powodowane dobrem wiernych czy lękiem przed utratą statusu?
Przewodniczący
Wracam do Pasierba z 1972 r.: „Nowa wizja Kościoła – nowe ukształtowanie kościoła. Świeccy i duchowni stoimy wokół ołtarza i przez ołtarz, który symbolizuje Chrystusa, patrzymy sobie w oczy”. Pasierb doświadczył przejścia od liturgii starej do nowej, od – w dużym skrócie – pokazywania ludowi pleców do patrzenia mu w oczy. Ta „nowa topografia” liturgii ujawniała oczywiście nową teologię, którą daje się wyczytać z soborowej konstytucji „Sacrosanctum concilium” (co ciekawe, inni z tego samego dokumentu wyprowadzają zgoła inną wizję teologiczną).
Ta teologia dokonała przesunięcia w obrębie rozumienia podmiotu sprawowania liturgii, zwłaszcza Eucharystii. Powiedziano, że „czynności liturgiczne należą do całego Ciała Kościoła, (…) poszczególnych natomiast członków dosięgają w różny sposób, zależnie od stopnia święceń, urzędów i czynnego udziału” (n. 26). Dalej dokument mówi, że zarówno świecki, jak i duchowny spełnia swą funkcję „w odprawianiu liturgii” (n. 28). Kapłan mszy nie sprawuje „dla ludzi”, ale „z ludem”, bo właściwym podmiotem odprawiającym mszę jest całe zgromadzenie, któremu on przewodzi. Właśnie dlatego wspólne sprawowanie liturgii ma pierwszeństwo „przed odprawianiem indywidualnym i niejako prywatnym” ­(n. 27), choć każda msza „ma zawsze charakter publiczny i społeczny” (n. 27), także ta sprawowana sine populo.
Skoro kapłan przestaje być odprawiającym solistą, należy mu przypisać inną funkcję – przewodniczenia zgromadzeniu liturgicznemu. Ars celebrandi zamienia się w ars praesidendi, sztuka celebrowania w sztukę przewodniczenia, a ta domaga się zgoła innych kompetencji komunikacyjnych. Obrazowo wyraził to Pasierb: „Odprawiając mszę św. twarzą do ludzi, trzeba mieć (…) twarz i coś z nią robić, coś wyrażać spojrzeniem, mimiką, uczymy się patrzeć sobie w oczy”. Także i w tym zdaniu ujawnia się swoista teologiczno-liturgiczna schizofrenia polskich kapłanów – w dużej mierze teologicznie przedsoborowych i liturgicznie posoborowych. Uczyliśmy się wszyscy już Nowej Mszy (Novus Ordo Missae), ale z tkwiącą w nas mocno przedsoborową wizją Ludu Bożego, z umiłowaniem starego porządku teologicznego, gdy – jak mówili złośliwi – świecki miał wyłącznie prawo powiedzieć „amen”.
Razem lub samotnie
Cóż to ma wspólnego z epidemią? W jej trakcie internet obiegały zdjęcia kapłanów sprawujących mszę samotnie wobec pustych ławek. Niektórzy prosili parafian, by przysyłali swoje zdjęcia, które umieszczali w kościele. Pojawiły się pytania o sens takich celebracji. Środowiska tradycyjne podkreślały, że sprawowanie mszy twarzą do nawy w chwili, gdy nikogo w niej nie ma, ukazało pułapkę kryjącą się w teologii (a może w praktyce) mszy sprawowanej w stronę ludu. Samotny kapłan napotykał horror vacui. Nagle przestał czemukolwiek przewodniczyć. Został „skazany” na samotną celebrację, która przed Soborem nie była niczym nadzwyczajnym. Tylko czy sensownym?
Ks. Boniecki mówi: „Te samotnie odprawiane msze zawsze były, i jeśli się zdarzają, to nadal są dla mnie silnym przeżyciem. W pustym pomieszczeniu, bez innych uczestników odczuwam wspólnotę z Kościołem, ze wszystkimi mszami, które na świecie się w tym momencie odprawiają. Nie jestem w centrum, bo jestem sam. Wtedy nie ma innego centrum poza Jezusem”.
W ostatnim czasie pojawiały się jednak propozycje wyrastające z zupełnie innej wrażliwości teologicznej. Postulowano zupełne zawieszenie liturgii, które miałyby być sprawowane bez ludu, i to nie z powodów epidemiologicznych, ale teologicznych. Księża z Francji apelowali: „dopóki wszyscy nie będziemy mogli zgromadzić się na Eucharystii, to taka Eucharystia jest wypaczeniem nakazu Chrystusa”. Msza bez ludu byłaby według nich czystym rytualizmem, który akcentuje konieczność zadośćuczynienia samej akcji liturgicznej, a nie dobru ludu Bożego, którego na tej mszy nie ma. W tym rozumieniu nie chodzi o łączenie się z mistyczną, powszechną wspólnotą Kościoła, ale ze wspólnotą in concreto, aktualizującą się w danym miejscu i czasie. Jeśli nie ma wspólnoty, nie ma racji do sprawowania mszy. Po prostu nie ma czemu przewodniczyć.
Kapłan jak świecki
Nie dziwi mnie krytyka takich propozycji. Na ćwiczeniach w ramach wykładów z teologii laikatu omawiam z przyszłymi duchownymi fragmenty książki „Być kapłanem dzisiaj” ks. Gisberta Greshakego, w której podejmuje on kwestię relacji duchownych do świeckich, a także problem klerykalizmu księży. Fragment dotyczący relacji kapłan–Eucharystia–wspólnota spotyka się zawsze z tym samym dystansem słuchaczy: „specyficzny charakter [kapłana] polega na aktywnym służeniu wspólnocie, nie zaś na szukaniu »duchowego samospełnienia« przez wykonywanie funkcji kapłańskich. Ponieważ kapłan zawsze pozostaje »laikiem« (członkiem Ludu Bożego), to »bycie urzędu razem z« pozostałymi chrześcijanami powinno znajdować swój zewnętrzny wyraz w taki sposób, że tam, gdzie – w sprawowaniu Eucharystii na przykład – jego kapłańska posługa nie jest koniecznie potrzebna, powinien zupełnie świadomie zająć miejsce pośród Ludu Bożego”. W konsekwencji – tam, gdzie w formie wspólnotowej liturgia jest niemożliwa, trzeba się powstrzymać od jej samotnego sprawowania. Bez ludu msza nie ma racji bytu.
Ireneusz Cieślik, świecki liturgista, tak pisał na portalu „W ięzi” o samotnych celebracjach księży w czasie epidemii: „Zazwyczaj trudno było dostrzec w ich wypowiedziach i gestach nawet cień świadomości, że sprawowanej przez nich Eucharystii z powodu braku wiernych brakuje czegoś fundamentalnego pod względem sakramentalnym. Miało się wrażenie, że ten brak wiernych postrzegany jest bardziej w kategoriach dyskomfortu z powodu braku lub skromności audytorium”. Mówiąc krótko, nie miał kto księdzu odpowiedzieć.
Czytaj także: Ks. Andrzej Draguła: Kościół na kwarantannie
Na przeciwległym biegunie będzie kard. Robert Sarah, który mówił „Naszemu Dziennikowi”: „Bywa, że z powodu przymusowego odosobnienia [księża] odprawiają Mszę Świętą w samotności. Uświadamiają sobie wówczas niezmierną wielkość Ofiary Eucharystycznej, która nie potrzebuje wielkich rzesz ludzi, by przynosić owoce. Przez Mszę Świętą ksiądz dotyka całego świata. Jak Mojżesz i jak sam Jezus, księża odkrywają na nowo moc swojego wstawiennictwa, swoją funkcję pośrednika między Bogiem i człowiekiem. Oczywiście, sprawując Eucharystię, już nie mają przed sobą ludu Bożego. Zwracają wówczas spojrzenie ku Wschodowi”. Daleka jest to perspektywa od tej przedstawionej przez grupę francuskich kapłanów, a jednocześnie bliższa polskim księżom.
Wstawiennictwo
Wracamy do punktu wyjścia: do wstawiennictwa i pośrednictwa. Ta wstawiennicza funkcja kapłaństwa wciąż jest żywa w świadomości wiernych. I nie chodzi tylko o samo zamawianie mszy, ale o prośby typu „niech się ksiądz za mnie pomodli”, zdradzające przekonanie, że modlitwa zanoszona przez księdza ma specjalny status, jest – jakby z natury – bardziej skuteczna, bezpośrednio docierająca do Boga. Jak się ksiądz pomodli, to będzie inaczej.
Kard. Sarah ma rację. W teologii kapłaństwa, która w nas dominuje, chodzi nie tylko o funkcję pośredniczącą, ale o funkcję wstawienniczą, a wstawiać się może jedynie ten, kto ma większe kompetencje niż proszący. Tylko skąd miałyby się one brać? Z wiedzy teologicznej? Ta jest przecież dostępna wszystkim. Z życia duchowego? Niejeden świecki prowadzi bogatsze życie duchowe niż jego proboszcz. Z technik? Też nie, bo kapłaństwo nie ma nic wspólnego z szamanizmem. A więc z czego? Z kondycji sakramentalnej? Ta uzdalnia go – jedynie czy aż? – do przewodniczenia liturgii, której podmiotem jest „mistyczne Ciało Jezusa Chrystusa, to jest Głowa ze swymi członkami”. To Kościół – jak przypomina Konstytucja o liturgii – „wykonuje całkowity kult publiczny” (n. 7), a nie ksiądz.
Po co ludziom ksiądz? A może po co Bogu ksiądz? „Po Jego wniebowstąpieniu [Chrystus] – odpowiada Pasierb – pragnie spotykać się z ludźmi przez człowieczeństwo, by Jego straszliwy majestat był jakby ograniczony przez słabość wybranego człowieka. (…) Potrzebuje ich dla ludzi, żeby zmniejszyć dystans – ileż się niektórzy biedni księża namęczą nieraz, żeby go właśnie stworzyć, żeby na tym zbudować swój żałosny »autorytet«. Bóg potrzebuje zwykłych ludzkich nóg, żeby iść do ludzi, potrzebuje ludzkich rąk, żeby ich dotknąć, pogładzić, podnieść, potrzebuje ludzkich ust, żeby mówić do ludzi zrozumiałym dla nich językiem”. Tak zarysowana perspektywa redefiniuje kapłańskie pośrednictwo. Najpierw odwraca jego kierunek. Potem przekształca je w pośrednictwo służebne. Od myślenia o sobie w kategoriach szczególnego wstawiennictwa, które pozwala na dystans, inność, odrębność i koturnową wyjątkowość, trzeba przejść do pośrednictwa, które jest rozumiane jako pokorne i nieudolne reprezentowanie Boga wobec człowieka. Ludzie wciąż potrzebują księdza, nie chcą klerykała.
Dwa kierunki
Jeszcze raz Pasierb: „Podstawowa rzecz, którą trzeba zrozumieć i ciągle o niej pamiętać, że księdzem nie zostaje się dla siebie. Egotyzm, egoizm są największymi wrogami powołania. Księdzem może zostać tylko ten, kto posiada zdolność głębokiego przejmowania się losem innych ludzi – aż po ostateczne konsekwencje”. Ja wiem, że w kontekście ostatnich wydarzeń ten postulat brzmi gorzko i może mało wiarygodnie. Ale jest prawdziwy. To prawdziwy powód dla bycia księdzem – przejęcie się losem człowieka.
Przychodzący do seminarium kandydat będzie słyszał przez 6 lat, że kapłan to alter Christus – drugi Chrystus, albo nawet ipse Christus – sam Chrystus. I że będzie działał in persona Christi. I choć to w określonych kategoriach teologicznych prawda, może się od niej zakręcić w głowie i w sercu. Bo kim jest wtedy ta cała reszta? Kim jest Kościół, do którego idzie? Łatwo tu o poczucie wyższości, a nawet pogardę.
Ale ważne jest też pytanie, z jaką wizją przychodzi. Czy będzie chciał poprzez ołtarz spoglądać w oczy zgromadzonych razem z nim na liturgii? Czy może raczej jego wzrok będzie się kierował ku Wschodowi? A może to fałszywa alternatywa? Może swoje kapłaństwo „wygrywają” ci, którzy potrafią złączyć w sobie oba kierunki? Popatrzeć ludziom w oczy i z oczu Boga nie stracić? ©",KS. ANDRZEJ DRAGUŁA,15.06.2020,https://www.tygodnikpowszechny.pl/kaplanska-futurologia-163681
35,BÓG GEJÓW,"Są wierzący, regularnie praktykują. I mówią twardo: Kościół tak, celibat nie.","Rok 2017. W jednym z krakow­skich kościołów odbywa się czuwanie przed Zesłaniem Ducha Świętego jako zwieńczenie trwających od kilku tygodni rekolekcji. Msza z modlitwą o uzdrowienie ściągnęła również parafian. Podczas nabożeństwa ksiądz oraz świecka liderka głoszą na zmianę proroctwa. Z ust kapłana pada zdanie: „Wśród nas jest osoba o skłonnościach homoseksualnych. To chłopak, który w tej chwili bije się z myślami. Przyszedł tu, bo chce być w Kościele. Bóg pragnie, byś żył w czystości. Weź swój krzyż, a on Cię uzdrowi”. Ludzie zaczynają rozglądać się dookoła, wyraźnie zainteresowani, o kim mowa. Jeśli ktoś przyszedł tylko na krótką modlitwę i w tej chwili planował wyjść, zapewne pozostał. Jakikolwiek ruch wyróżniający spośród tłumu mógłby zostać odebrany jako przyznanie się do bycia adresatem tego „proroctwa”. Na szczęście schola zaczyna śpiewać, przerywając niezręczną ciszę.
Swoje wspomnienie z tego samego czasu ma też Karol – wtedy dwudziestokilkuletni student weterynarii, wyoutowany gej – który pracował wówczas w jednym z bardziej znanych krakowskich klubów LGBT+. Po pracy, nad ranem, idzie na najwcześniejszą tego dnia mszę. – Wiedziałem, że gdy wrócę do domu, będę odsypiał noc. Po pracy często szukałem najbliższego kościoła. Niedzielna msza jest dla mnie ważna i nie wyobrażałem sobie, żeby ją odpuścić, bo pracuję akurat w takim klubie – opowiada mi dzisiaj, wracając myślami do studenckich lat.
Mówiąc o wierzących osobach LGBT+, Kościół katolicki ustami księży podkreśla inkluzywność nauczania i oficjalnych dokumentów. Otwarte tylko w teorii zaproszenie do wspólnoty Kościoła jest dla nich jednak warunkowe i wiąże się z przymusem życia w celibacie oraz rezygnacji z budowania bliskich relacji z osobami tej samej płci. Słuchając anonimowych świadectw, kazań z ambon czy nagrań popularnych katocelebrytów, można odnieść błędne wrażenie, że wyłącznie osoby spełniające owe trudne kryteria są zaproszone do bycia w Kościele i tylko takie w nim ostatecznie są. Historie Zuzanny, Karola i Artura temu przeczą. Pokazują, jak wygląda wiara pod tęczą.
Jestem u siebie
Z Karolem Szymonikiem spotykam się w popularnym pubie na krakowskim Kazimierzu. Siadamy przy centralnym stoliku. Przyszedł ze swoim psem, rocznym welshem corgim pembroke, który domagając się głaskania, koncentruje na nas uwagę wszystkich obecnych. Mimo to nie krępujemy się w jednym zdaniu wypowiedzieć słów: Bóg, gej, związek jednopłciowy, Kościół, miłość. Wszystko to jest częścią tożsamości, której Karol się nie wstydzi. – Mam bardzo dobre doświadczenia wiary z dzieciństwa. Chcę być zbawiony i chcę być dobrym człowiekiem. Warto wierzyć. Ufam temu, co mówił Jezus, ale nie mam pewności, że chciał, aby właśnie tak wyglądał Kościół. W Jego słowach nie ma nic o homoseksualności – mówi.
Dla Karola Szymonika Bóg jest realną osobą, nie traktuje Go jednak jak kolegi. – Nie jest może odpowiedzialny za moje wybory, ale ma wpływ na to, kim jestem – wyjaśnia i precyzuje: – Bóg lubi gejów. Matka Boża też!
Ze swoim obecnym chłopakiem o wierze rozmawia szczerze, a świat duchowych wartości był równie ważnym elementem ich poznawania się. – Śpimy razem. Przed snem ja mówię pacierz, a on leży obok mnie.
Mimo że jego partner nie praktykuje, zdarzyło mu się towarzyszyć Karolowi na mszy. Na jego profilu na Instagramie widać ich wspólne chwile na Marszach Równości, meczach Dragon Balls Kraków (klubu sportowego osób LGBT+), podczas nauki tańca dla par jednopłciowych i na niedzielnych mszach, które Karol podpisuje „jestem u siebie”.
Najtrudniejsza w praktykowaniu wiary dla Karola jest spowiedź. Nigdy nie przeżył naprawdę dobrej. Za takie uznaje co najwyżej te, w czasie których otrzymał rozgrzeszenie, a ksiądz nie wypytywał natrętnie o szczegóły. Spotykał się natomiast ze strony spowiednika z sugestiami grup wsparcia lub terapii, które miałyby mu „pomóc stać się normalnym”. – Po jednej z nich się popłakałem. Ksiądz pytał o bardzo intymne szczegóły. Gdybym nie był gejem, na pewno mniej bałbym się spowiedzi – zwierza się.
Karol nie zgadza się z bezrefleksyjnym uznawaniem za grzech wszystkich przejawów bliskości w życiu osób LGBT+. – ­Jesteśmy już na wstępie odbierani bardzo źle, stygmatyzowani. Dla mnie miłość, więź i relacja usprawiedliwiają seks. Choć to niezgodne z nauczaniem Kościoła, jest zgodne z moim sumieniem – podkreśla.
Nie wyklucza, że w przyszłości zmieni Kościół, aby móc w pełni żyć sakramentami. Nie jest to dla niego wcale prosta decyzja.
Miłość ocala poczucie sensu
Kilka miesięcy temu gościem podkastu Piotra Żyłki „Słuchać, żeby usłyszeć” był Misza Czerniak, wierzący gej wychowany w tradycji prawosławnej, członek Fundacji Wiara i Tęcza. O sensie istnienia fundacji i poszukiwaniu miejsca w Kościele – nie tylko katolickim – powiedział: „W pewnym sensie sami budujemy Kościół dla siebie. To nam pomaga trwać w naszych Kościołach. Wiara i Tęcza nigdy nie występowała przeciw Kościołom”. O początki grupy pytam jej współzałożyciela Artura Kapturkiewicza. – Pierwsze spotkania w 2010 r. były spontaniczne. Chcieliśmy założyć organizację na wzór zachodni. Ja sam jestem transmężczyzną, a pomogła mi Agnieszka Wiciak, która jest lesbijką żyjącą w związku, mającą dzieci. Rok później do Krakowa i Poznania dołączyła Warszawa.
Wiara i Tęcza nie jest wspólnotą w rozumieniu kościelnym, to raczej przestrzeń spotkania osób, którym wartości chrześcijańskie są bliskie. Wśród nich znaleźć można również niewierzących. Trafiają tu ludzie poszukujący miejsca, „gdzie będzie normalnie w sprawach wiary”. Mianownikiem dla większości z nich jest chrześcijaństwo, ale „przecież chrześcijanie są dla świata” – wyjaśnia mi Artur, wskazując na otwartość fundacji.
Większość katolików dowiedziała się o nich podczas Światowych Dni Młodzieży w Krakowie, gdy „Rzeczpospolita” nagłośniła obecność WiT oraz brak reakcji Kościoła. – Pisano, że byliśmy u kard. Dziwisza, a on się nas nie wyparł. Kolejne media podchwyciły temat, że podobno tłumy gejów jadą do Krakowa. To sprowokowało prawicowe bojówki do wysyłania gróźb w naszą stronę. Przez tydzień pod miejscem naszych spotkań stał radiowóz – wspomina Artur Kapturkiewicz.
Ostatecznie „Przystań pielgrzymów LGBT” zorganizowano w Spółdzielni Ogniwo. Pojawiali się tam duchowni niemal wszystkich obrządków. Niestety nie odwiedził ich ani jeden polski ksiądz rzymskokatolicki. – A przecież obecni tam katolicy byli tacy sami jak wszyscy i zostali pozbawieni opieki duszpasterskiej – słyszę rozgoryczenie w głosie Artura.
Dzisiaj jest trochę lepiej. Grupy WiT w całej Polsce mogą liczyć już nie tylko na Kościoły protestanckie, ale też na niektórych księży katolickich, jak choćby we Wrocławiu, gdzie goszczą ich dominikanie.
Jak w tęczowym aktywizmie kształtuje się wiara Artura? – Na tym etapie życia jestem agnostykiem skłaniającym się ku wierze. Jezus jest dla mnie od zawsze ważną osobą. Opowiadam sobie tę historię na różne sposoby, również tak, że gdyby nie było w tym nic nadprzyrodzonego, to Jego przesłanie pozostaje dla mnie ważne. Brakuje mi dowodów, by wierzyć, ale brakuje też tych, by zaprzeczyć. Jako lekarz mam tak skonstruowany umysł, że ich szukam. Dzięki Jezusowi wszyscy zyskujemy głębszy sens istnienia. Poczucie sensu bycia na tym świecie ocala w nas miłość. Również tę między osobami LGBT+ – mówi Artur i dodaje: – Wydaje mi się, że czuję obecność Jezusa, ale nigdy nie mam pewności, czy to nie jest wytwór mojego mózgu. Mam w sobie gen religijności. Jeśli się już zwracam do Niego, to nie wypominam Mu swojej niewiary. Modlitwą jest całe moje życie.
W kościele Artura raczej nie spotkam. Uważa, że wyrządza on zbyt wiele krzywd ludziom, by z czystym sumieniem mógł się tam pojawić. Zdradza mi jednak, że czasami gości u protestanckich przyjaciół, gdzie przyjmuje komunię, która jest dla niego więcej niż symbolem. – Jeśli przyjmuję naprawdę Jego słowa „to jest ciało moje” oraz „czyńcie to na moją pamiątkę”, to słyszę: czyńcie to samo, oddawajcie się na służbę innym! Ciało jest symbolem służby, krew męczeństwa różnego stopnia – od bycia wyśmianym, bo stajesz w czyjejś obronie, po śmierć. Osoby LGBT+ doświadczają go zbyt często – wyznaje.
W Kościele katolickim najbardziej boli go to, że kreuje on osoby LGBT+ na istoty aseksualne, zmuszając do życia w cierpieniu i wmawiając, że to jedyna droga. Zdaniem Artura nikt nie próbuje nawet zrozumieć ich sytuacji ani tego, czego się od nich wymaga. Dlatego w wieku 48 lat, mając już dorosłe dzieci, postanowił powołać Wiarę i Tęczę. – Przeżywając na nowo i z całą mocą swoją tożsamość, uświadomiłem sobie krzywdę, jaka wciąż się dzieje.
Napięcia istnieją po obu stronach. Na pytanie krytyków Kościoła, dlaczego tworzy fundację, która umacnia jego obecność w przestrzeni publicznej, odpowiada: – Weź odpowiedzialność za ­ludzi, dla których to jest psychicznym ratunkiem. Którzy dzięki wierze żyją, mając poczucie sensu istnienia. Wykop ich, ale co im dasz w zamian? Nawet w złych organizacjach bywają dobrzy ludzie.
Wiara bez duchowej przemocy
Nie dziwi fakt, że drogi wielu wierzących gejów, lesbijek lub osób transpłciowych w końcu przecinają się z Wiarą i Tęczą. To jedyna działająca w tej przestrzeni grupa w Polsce, która nie próbuje tłumić i leczyć orientacji osób wierzących. W jej ramach w Poznaniu działa też ­Zuzanna Witulska. Dla niej coming out był podwójnie trudny, bo odkrywanie, że jest lesbijką, zbiegło się z etapem nawrócenia i odkrycia wiary. – Wcześniej byłam agnostyczką wierzącą w coś nieskonkretyzowanego. Nagle zaczęłam jednocześnie budować swoją tożsamość jako lesbijka i tożsamość duchową, co było pokręcone. To było ekstremalnie trudne doświadczenie – opowiada.
Wiara i Tęcza pomogła jej zaakceptować te dwie zupełnie nowe rzeczywistości: – Dzięki niej doszłam do poziomu równowagi, choć nie obyło się bez wewnętrznych konfliktów.
Tam poznała również swoją partnerkę, z którą od siedmiu lat jest w związku. Modlą się razem, lubią to robić zwłaszcza śpiewem. Prowadzą mały Kościół domowy. Również dla nich pandemia okazała się trudnym doświadczeniem, odcinając od wspólnoty. Nie wszystko da się przeżyć online.
Wiele było po drodze trudnych sytuacji, które sprawiły, że Zuzanna Witulska dziś nazywa siebie po prostu chrześcijanką lub rzymską katoliczką na emigracji. Razem z partnerką chciały przyjąć tradycyjną kolędę. Otworzyły więc drzwi księdzu, zapraszając go do siebie i nie ukrywając łączącej je relacji. Chciały tylko wspólnej modlitwy. W odpowiedzi kapłan wulgarnie je zaatakował, komentując łączącą je więź, sugerując, że wybór przez partnerkę Zuzanny protestantyzmu to „pójście na łatwiznę”, oraz mówiąc: „Czuję wyraźnie, że w tym domu mieszka szatan”. – Wejście tego księdza było spotkaniem pełnym przemocy duchowej. Czuł dużą potrzebę uświadomienia nam, że nasz związek jest grzechem. Próbowałam podjąć z nim dyskusję teologiczną na intelektualnym poziomie, ale nie był nią zainteresowany. Brakowało mu również ekumenicznej wrażliwości. Przez kilka następnych dni czułam się skołowana. Wiem, że tych drzwi już więcej nie otworzę. Muszę chronić siebie – zwierza się Zuzanna.
Doświadczenia te sprawiały, że ona i jej dziewczyna są dzisiaj ostrożniejsze, a poznawanie nowych ludzi i wspólnot jest obarczone ich lękiem. – Jestem dziś mądrzejsza i staram się przeżywać wiarę w sposób dla mnie bezpieczny. Daję sobie prawo do tego, żeby unikać przemocy z tym związanej. Jeśli jesteś we wspólnocie, która wyzwala w tobie lęk, poczucie winy, powoduje depresję, to masz prawo z niej odejść. Nie musisz zaciskać zębów – podkreśla.
Mnie też sprawdziła, zanim zgodziła się na rozmowę. Przeczytała napisane przeze mnie reportaże i przeprowadzone rozmowy. Chciała wiedzieć, jaki stosunek mam do gejów, osób wierzących, jak reaguję na ludzi myślących inaczej.
Bóg wciąż pozostaje dla niej kimś bliskim, czułym i delikatnym, całkowitym przeciwieństwem przemocowej wiary. – Będąc lesbijką, gejem lub osobą transpłciową o wiarę trzeba walczyć – mówi. – Tymczasem ona powinna być naszym prawem. To okrutne, że się nam jej odmawia.
Na pytanie o definicję wiary odpowiada kolejną historią. Borykając się ze swoim coming outem, trafiła na forum poświęcone wierzącym homoseksualnym mężczyznom. Pisali o swoim doświadczeniu, dzielili się radami, jak wytrzymać w celibacie, zrezygnować z relacji. – To było przerażające – wspomina Zuzanna. – Widziałam osoby balansujące na granicy samobójstwa. Moją definicją są więc dziś słowa pewnego pastora, że wiara ma prowadzić do życia. Ona nie może prowadzić do śmierci – puentuje z przejęciem w głosie.
Zuzanna Witulska zwraca uwagę na jeszcze jedno: – Ludzie LGBT+ rodzą się w wierzących domach. Nie jesteśmy w stanie doprowadzić do społecznej zmiany bez poparcia osób wierzących. Nie sprawimy, że dzieci LGBT+ będą bezpieczne, jeśli nie pokochają ich wierzący rodzice. To, co robimy w grupach WiT, może przynieść zmianę. Widzą to nawet osoby niewierzące. Uznają, że katolicy i chrześcijanie są częścią społeczeństwa, bez której do niej nie dojdzie.
Podobną intuicją podzielił się Misza Czerniak we wspomnianym wcześniej podkaście, mówiąc: „Nie powinniśmy przekonywać biskupów, ale rozmawiać ze świeckimi”.
Powszechny, czyli tęczowy
Uznawanie, że wśród wierzących gejów i lesbijek są tylko ci, którzy nie akceptują własnej tożsamości i żyją w celibacie, jest krzywdzące zarówno dla nich, jak i okaleczające dla Kościoła. Dla nich skrót LGBT+ można rozwinąć o każdą literę – także symbolizującą ludzi Kościoła. Tak rozumieją powszechność zawartą w słowie katholikós.
Jakie mają marzenia związane z Kościołem?
Karol: – By traktowano nas normalnie, również w sakramencie spowiedzi oraz małżeństwa. Ślub przed Bogiem jest przypieczętowaniem miłości. Nie chcę odchodzić od korzeni, w których zostałem wychowany, aby móc go wziąć.
Artur: – Nie mam już złudzeń, stąd też niewiele marzeń. Chciałbym przynajmniej, żeby księża tłumaczyli rodzinom, że osoby LGBT+ to są ich bliscy, uczyli miłości do nich. Pomóc w tym mogliby księża geje. Obawiam się, że dla nich ­coming out w obecnych warunkach byłby katastroficzny w skutkach.
Zuzanna: – Nie dożyję raczej błogosławienia związków jednopłciowych, więc marzę o planie minimum, aby Kościół rzymskokatolicki zaczął realizować to, co ma w swoich dokumentach. Niech traktuje takie osoby z szacunkiem i delikatnością, zaprzestanie stosowania wyniszczającej mowy sączącej się z wielu ambon i wykorzystywania naszego życia jako tematu zastępczego, by przykryć inne trudności, z którymi się boryka.©",SZYMON ŻYŚKO,22.08.2022,https://www.tygodnikpowszechny.pl/bog-gejow-177855
36,POLSCY KATOLICY W OGONIE LISTY DARCZYŃCÓW,"Watykan po raz pierwszy w historii opublikował listę krajów, które wpłacają najwięcej na świętopietrze, czyli na dobroczynną działalność papieża. Najhojniejsi okazali się Czesi.","Powszechna danina na dobroczynną działalność papieża, zwana tradycyjnie świętopietrzem albo „denarem świętego Piotra”, zbierana jest we wszystkich Kościołach raz w roku, w uroczystość świętych Piotra i Pawła (29 czerwca) lub w najbliższą temu dniu niedzielę. Zebrane w tym dniu pieniądze trafiają na specjalne konto Stolicy Apostolskiej, z którego finansowana jest misja apostolska papieża oraz wiele bezpośrednich projektów pomocowych w krajach najuboższych.
W 2021 roku konto świętopietrza wzbogaciło się o 46,9 mln euro, jak podaje raport opublikowany 16 czerwca przez sekretariat ekonomiczny Watykanu (wydatki wyniosły 65,3 mln, brakującą kwotę uzupełniono z zysków „patrymonium”, czyli w praktyce z zarządu nieruchomości Stolicy Apostolskiej). Największą część świętopietrza stanowią oczywiście ofiary (44,4 mln euro), z których ponad połowa (29 mln euro) to wpłaty z diecezji (pozostałe 15,4 mln przekazały fundacje, donatorzy prywatni i zakony).
Dlaczego maleje
Jest to kwota wyższa o 2,8 mln euro od przychodów z 2020 r. Trudno jednak orzec, czy widoczna od lata tendencja spadkowa została zatrzymana. Przypomnijmy, że w 2015 r. na świętopietrze zebrano prawie 70 mln euro, cztery lata później było to 53,86 mln (spadek o 23 proc.). Bez wątpienia na niską zbiórkę w 2020 r. (44,1 mln, spadek o kolejne 18 proc.) wpływ miała pandemia COVID-19, a być może również afery finansowe w Sekretariacie Stanu, który do ubiegłego roku odpowiadał za zebrane datki.
Zobacz także: KS. ADAM BONIECKI: System wynagrodzeń w Stolicy Apostolskiej długo był, delikatnie mówiąc, nieuporządkowany >>>>
Trwa proces sądowy 9 osób oskarżonych m.in. o wydawanie pieniędzy ze świętopietrza na cele zgoła inne niż charytatywne (np. na zakup nieruchomości, z której zyski zasilały prywatne konta oskarżonych i ich rodzin, a nie fundusz Stolicy Apostolskiej). Wśród sądzonych znalazł się także kard. Angelo Becciu, jeden z najwyższych rangą urzędników watykańskich. Stało się to możliwe dzięki zmianie prawa przez Franciszka, który zadecydował, że o winie tak wysokich rangą hierarchów będzie mógł rozstrzygać zwykły sąd, złożony z osób świeckich, a nie – jak dotąd – Najwyższy Trybunał Sygnatury Apostolskiej, tworzony przez kardynałów i biskupów. Papież nakazał także przenieść konto świętopietrza (i pozostałe konta specjalne Sekretariat Stanu) pod nadzór sekretariatu ekonomicznego. Ale dopiero kolejne lata pokażą, czy te działania pomogą odbudować zaufanie do Watykanu.
TOP 10
Wróćmy jednak do najnowszego raportu i podanej – po raz pierwszy w historii – listy krajów, które najhojniej wsparły w 2021 r. „fundusz świętego Piotra”. Watykan wymienił 10 krajów, uwzględniając wysokość wpłat łącznie diecezji i donatorów prywatnych. Są to:
1. USA – 13 mln euro
2. Włochy – 5 mln euro
3. Niemcy – 2,3 mln euro
4. Korea – 1,4 mln euro
5. Francja – 1,2 mln euro
6. Hiszpania – 0,9 mln euro
7. Brazylia – 0,9 mln euro
8. Irlandia – 0,8 mln euro
9. Czechy – 0,6 mln euro
10. Kanada – 0,4 mln euro
Pozostałe – 6,5 mln euro
Oczywiste jest, że o miejscu w rankingu decydowała zarówno zamożność społeczeństwa, jak też wielkość kraju, a dokładniej – liczba katolików: w USA jest ich ok. 70 mln, w Brazylii dwa razy więcej. Gdy podzielimy podane kwoty przez liczbę osób ochrzczonych w Kościele katolickim, otrzymamy średnią wpłatę na jednego deklaratywnego katolika. Wówczas ranking wyglądałby zgoła inaczej.
1. Czechy (0,99 mln katolików) – 0,60 euro / osobę
2. Korea (5,8 mln katolików) – 0,24 euro / osobę
3. Irlandia (3,7 mln katolików) – 0,21 euro / osobę
4. USA (70,4 mln katolików) – 0,18 euro / osobę
5. Niemcy (22,6 mln katolików) – 0,1 euro / osobę
6. Włochy (57 mln katolików) – 0,09 euro / osobę
7. Hiszpania (32,3 mln katolików) – 0,03 euro / osobę
8. Kanada (12,8 mln katolików) – 0,03 euro / osobę
9. Francja (47 mln katolików) – 0,02 euro / osobę
10. Brazylia (140 mln katolików) – 0,006 euro / osobę
Czy Polacy żałują papieżowi?
Pierwsze miejsce naszych południowych sąsiadów zaskakuje. Wyjątkowa hojność stosunkowo niewielkiej wspólnoty katolików (10,3 proc. społeczeństwa) będzie z pewnością tematem analiz i interpretacji. Zaskakujący jest też brak na liście Polski, kraju niemałego i w zdecydowanej większości katolickiego.
Zobacz także: WATYKAŃSCY BANKIERZY I PAPIESKA RĘKA SPRAWIEDLIWOŚCI. Surowe wyroki wydał watykański sąd w sprawie finansowych malwersacji w Instytucie Dzieł Religijnych >>>>
Mały Rocznik Statystyczny podaje, że w 2021 r. za katolików uważało się 32,4 mln Polaków (84,8 proc. populacji). O wysokość polskiej wpłaty zapytałem Sekretariat Episkopatu Polski – gdy otrzymamy odpowiedź, podamy dokładną kwotę. W każdym razie, brak Polaków w wykazie oznacza, że w 2021 r. polski wkład w świętopietrze musiał być mniejszy niż 0,4 mln euro (co daje mniej niż 5 groszy na jednego katolika). Nawet jeśli przyjmiemy, że tzw. dominicantes, czyli osób uczęszczających co niedzielę do kościoła jest w Polsce 8,7 mln (26,82 proc. społeczeństwa), to wciąż jesteśmy poniżej 20 groszy na osobę. Czy Polacy aż tak bardzo żałują papieżowi?
Jeden z pracowników Sekretariatu Stanu, poproszony o komentarz, przestrzega przed spekulacjami na temat szczodrobliwości katolików w oparciu o opublikowane dane. Zapewnia, że Watykan nie analizuje przyczyn niższych wpłat w tym czy innym kraju, mając świadomość zróżnicowanej sytuacji ekonomicznej. I wierzy, że przekazane kwoty są zgodne z rzeczywistym rozmiarem przeprowadzonych w świątyniach zbiórek, bo trudno kogokolwiek (np. proboszczów) podejrzewać o nieuczciwość w rozliczaniu kwest.
Zobacz także: ŚMIERĆ KARD. SODANO KOŃCZY EPOKĘ KURII KUNKTATORSKIEJ I PRZEŻARTEJ KORUPCJĄ. CZY BEZPOWROTNIE? >>>>
Ale przypomina też, że ofiary zebrane z okazji uroczystości świętych Piotra i Pawła powinny być przekazywane wyłącznie na konto świętopietrza i nie można nimi opłacać innych obowiązkowych danin na rzecz Watykanu: np. składki z okazji Światowego Dnia Misyjnego, wielkopiątkowej zbiórki na Ziemię Świętą czy – wymaganych przez kan. 1271 Kodeksu Prawa Kanonicznego – ofiar na działalność Stolicy Apostolskiej.",EDWARD AUGUSTYN,20.06.2022,https://www.tygodnikpowszechny.pl/polscy-katolicy-w-ogonie-listy-darczyncow-175510
37,NOWY ZASIĘG KOŚCIOŁA,"Pandemia przynajmniej na chwilę przygasła, a Kościół katolicki wraca do funkcjonowania bez sanitarnych obostrzeń. Czy zmieni się na lepsze?","Trzy tygodnie temu procesja Bo­żego ­Ciała w parafii św. Mikołaja w Gdyni była dla proboszcza Jacka Sochy oznaką przełomu. Było na niej ponad tysiąc osób – mniej więcej połowa z tych, którzy chodzili przed pandemią. Maszerowali z bębnami i gitarami, na znak pokoju mogli się do siebie uśmiechnąć – na świeżym powietrzu nie mieli maseczek. Ksiądz Socha poczuł wtedy, że wszystko wraca do normalności.
Teraz już wie: do kościoła nie wrócą wszyscy. Półtora miesiąca temu doliczył się na mszach jednej trzeciej osób, które wcześniej praktykowały. W niedzielę 20 czerwca – pierwszą, gdy nie obowiązywała dyspensa od osobistego uczestnictwa w mszy – frekwencja była niezła, ale jest za wcześnie, aby powiedzieć, ile osób rzeczywiście wróci do kościoła.
Powrót, nie powrót
Gdyński proboszcz mówi, że to okazja do przemyśleń: – Na ile przed pandemią byliśmy wspólnotą, która oferowała takie doświadczenie wiary, za którym ludzie będą tęsknić? – zastanawia się głośno.
W trakcie lockdownu parafia mogła funkcjonować dzięki ofiarności wiernych. Ksiądz Socha liczy, że z tacy, tak jak to było przed pandemią, znów zostanie „górka”. I że umożliwi to na nowo organizację rekolekcji czy wyjazdów grup modlitewnych. A także działalność parafialnej spółdzielni socjalnej, która pomaga znaleźć pracę osobom zagrożonym wykluczeniem społecznym. – Bez tego wszystkiego nie przekażemy wiary – tłumaczy proboszcz.
Co zostanie po trzech falach pandemii? W ostatnich miesiącach grupę dzieci przygotowujących się do pierwszej komunii podzielono na mniejsze – to rozwiązanie, które parafia utrzyma. Ks. Grzegorz Malinowski, odpowiedzialny za przygotowanie do bierzmowania, mówi jednak: – Dla większości młodych pandemia nic nie zmieniła. Ich i tak nie było w kościele. Być może proces, który obserwuję od lat, przyspieszył. To wszystko.
Niektórzy uczestniczyli w spotkaniach online, inni tylko się logowali. Fikcją okazała się comiesięczna spowiedź. Ksiądz Malinowski wie, że dla niektórych z jego podopiecznych był to trudny czas: w konfesjonale tłumaczył, że myśli samobójcze to nie grzech, tylko powód, żeby pójść do psychologa. Żałuje straconej okazji na nawiązanie relacji z nastolatkami, bo większość spotkań odbył w maseczkach albo wirtualnie. „Nie poznam was z twarzy na ulicy”, powiedział kiedyś do nich.
Teraz będzie wychodził na zewnątrz, wyciągał rękę, „walczył” o każdego. Mówi, że go to nie przeraża. Dlaczego? „Gdzie dwóch albo trzech gromadzi się w Moje imię, tam jestem pośród nich” – w trakcie izolacji zrozumiał znaczenie tych słów.
Po staremu?
Z tyłu widoczny las głów, po prawej stronie niemała kolejka chętnych do spowiedzi, w prezbiterium mnisi siedzący w stallach, bez maseczek – ot, kolejna niedzielna msza w kościele pod wezwaniem świętych Apostołów Piotra i Pawła w opactwie benedyktynów w Tyńcu, na zachodnich przedmieściach Krakowa. Wrażenie normalności potęguje liczba samochodów stłoczonych na przyklasztornym parkingu – to też nowość po ostatnim roku.
Jest niedziela, 20 czerwca. Wedle opata, ojca Szymona Hiżyckiego, fre­kwencja na Eucharystii z pewnością zaczyna przypominać dawne czasy. – Dziś była mniej więcej dwukrotnie wyższa niż przed tygodniem – mówi.
– Zwiększony udział wiernych w niedzielnej mszy obserwujemy już od początku czerwca – dodaje brat Grzegorz Hawryłeczko, rzecznik prasowy opactwa w Tyńcu. – Po porównaniu trzech pierwszych tygodni czerwca z okresem przed pandemią widać, że liczba uczestniczących w liturgii nie odbiega od tego, co zwykliśmy widzieć w przeszłości. A przychody z tacy są nawet wyższe.
Także Dom Gości w Tyńcu wraca do normalności. – W ostatnich miesiącach liczba i sposób przyjmowania gości zależały od aktualnie obowiązujących obostrzeń – tłumaczy rzecznik. – Bywały także okresy, gdy nasz dom był zupełnie zamknięty. Traktujemy jego prowadzenie jako część charyzmatu benedyktyńskiego, angażowaliśmy się więc z całych sił w przyjmowanie gości, w taki sposób, jaki w danym okresie był możliwy.
Setki mszy
Na początku czerwca rząd, przychylając się do apeli biskupów, zdecydował o poluzowaniu obostrzeń dotyczących liczby uczestników nabożeństw w kościołach. Od niedzieli 27 czerwca limit wynosi 75 proc. miejsc w danym kościele, ale nie wlicza się do niego osób zaszczepionych. W praktyce oznacza to, że kościoły już legalnie mogą być pełne. Zniesienie przez episkopat dyspensy od uczestnictwa w niedzielnej mszy, która obowiązywała od prawie roku, to moment symboliczny – próba powrotu do zwykłego, przedpandemicznego funkcjonowania Kościoła.
Z wielu badań socjologicznych wynika, że uczestnictwo w nabożeństwach w świątyniach jest zwykle dla wierzących Polaków ważniejszym wyrazem wiary niż indywidualna modlitwa albo inne formy aktywności religijnej (czytanie Biblii, zaangażowanie w ruch religijny itp.). Pandemia radykalnie ograniczyła tę możliwość.
Już na początku lockdownu, w maju 2020 r., ok. 40 proc. parafii prowadziło transmisję mszy w internecie. To całkiem sporo, choćby biorąc pod uwagę często zaniedbywane wcześniej parafialne strony internetowe.
Jak ta liczba wyglądała później, dokładnie nie wiemy – danych jeszcze nie ma – ale przez ostatni rok właściwie co niedzielę można było łatwo trafić (np. dzięki szybko powstałej wyszukiwarce nabożeństw online) na kilkaset mszy z co najmniej kilkudziesięciu kościołów. Zarówno z największych ­sanktuariów, jak Jasna Góra czy Łagiewniki, przez kościoły prężnych duszpastersko zakonów – jezuitów, dominikanów czy benedyktynów z Tyńca – po najmniejsze parafie.
Rozmowy nad tacą
Internetowe duszpasterstwo nie ograniczało się do mszy – zwłaszcza tam, gdzie i przed pandemią byli aktywni księża czy zaangażowani świeccy.
Przykład? Wrocławscy dominikanie zorganizowali internetowe spotkania biblijne, formacyjne, teologiczne, kursy przedmałżeńskie oraz przygotowania do bierzmowania. Uczestniczyli w nich katolicy z całej Polski. Przez pewien czas zakonnicy prowadzili także indywidualne rozmowy online, by towarzyszyć duchowo ludziom w trudnej sytuacji – okazało się jednak, że ci woleli bezpośrednie spotkania w reżimie sanitarnym.
Jak mówi o. Andrzej Kuśmierski, ludzie są stęsknieni bezpośredniego kontaktu: – Z drugiej strony wielu wiernych spoza Wrocławia chce nadal uczestniczyć w naszych spotkaniach. Na razie będziemy przyglądać się sytuacji – czas wakacji jest trochę inny – trwałe decyzje podejmiemy jesienią. Na pewno będą jakieś spotkania w formie hybrydowej, zostawimy też transmisję mszy, choć jednej dziennie, bo prosi nas o to wielu ludzi – zapowiada dominikanin.
Czy nie przeszkodzi to wiernym przychodzić do kościoła?
– Niekoniecznie. Już w ostatnich tygodniach frekwencja zbliżała się do tej sprzed pandemii – mówi o. Kuśmierski. – Zresztą poza internetem nauczyliśmy się też innych rzeczy. Na przykład ze względów sanitarnych zbieraliśmy na tacę nie w kościele, lecz po mszy, na zewnątrz. I okazało się, że to znakomita okazja do spotkań oraz rozmów z ludźmi. Więc taka taca już zostanie.
O chęci do spotkań bezpośrednich mówi też mieszkający w Łodzi prof. Marek Kita ze wspólnoty Chemin Neuf. Zastrzega jednak: – Dzięki połączeniom online odkryliśmy nowe możliwości, z których dobrze będzie nie rezygnować. Na przykład w niedawnym dniu formacji ekumenicznej mogliśmy się połączyć z ks. Tomášem Halíkiem, który nie musiał wybierać między przemawianiem do nas a prowadzeniem dnia skupienia w Czechach.
Ks. Grzegorz Strzelczyk, proboszcz w Tychach: Parafialna grupa na Facebooku liczy teraz więcej ludzi niż chodzących do kościoła. To znaczy, że niektórzy z zewnątrz podglądają życie wspólnoty. Jeśli korzystają z naszej pracy – cieszę się.
  To jedna z kościelnych lekcji z pandemii – przy pomocy internetowych komunikatorów można prowadzić wiele wspólnotowych form życia religijnego: rekolekcje ignacjańskie (z indywidualnym towarzyszeniem duchowym), dni skupienia, spotkania medytacyjne. Robili tak m.in. jezuici, wspólnota Chemin Neuf czy Ruch Odnowy Kontemplacyjnej. Co więcej, miały one często wielokrotnie większą liczbę uczestników niż rekolekcje stacjonarne. Zamiast kilkudziesięciu – dwustu, trzystu.
– Spotkałem wiele osób, które przez lata nie mogły przyjechać na rekolekcje – mówi prowadzący wirtualne dni skupienia jezuita Dariusz Piórkowski. – Nie dlatego, że nie chciały, ale z powodu choroby, sytuacji rodzinnej albo tego, że np. wyemigrowały do Norwegii. Na pewno będę kontynuował takie internetowe dni skupienia.
Relacje i zasięgi
Katarzyna Pszczółka z krakowskiej wspólnoty Głos na Pustyni podkreśla, że spotkania online umożliwiły dotarcie do ludzi, którzy nigdy by nie przyszli na spotkanie modlitewne, spory zaś wysiłek, jakiego wymagało przygotowanie działań w sieci, scementował ludzi, którzy już wcześniej znali się ze wspólnoty.
– Gdy możliwości spotkań były tak ograniczone, pandemia pozwoliła nam głębiej odkryć wartość relacji, poczucia przynależności i konkretnych gestów, gdy np. komuś na kwarantannie robiliśmy zakupy albo wysyłaliśmy paczkę osobie w izolacji. Dostawaliśmy też wiele maili od ludzi, którzy tego nie mają, i wyraźniej uświadomili sobie, jak im tego brakuje – mówi Pszczółka.
Z kolei w archidiecezji katowickiej Centrum Duchowości Ruchu „Światło-Życie”, oprócz spotkań formacyjnych, od kilku lat organizowało comiesięczne Tyskie Wieczory Uwielbienia. Przed lockdownem na spotkania przyjeżdżało średnio ok. 2 tys. osób, głównie z aglomeracji śląskiej. Podczas pandemii uruchomiono streaming i uczestnictwo wzrosło do 30 tys. osób.
– Oczywiście – mówi jeden z liderów ruchu Aleksander Bańka – nie wiemy, ilu z tych ludzi głęboko się modliło, a ilu oglądało spotkanie sprzątając mieszkanie. Ale mamy sygnały z całej Polski, a nawet z zagranicy, że nasza transmisja umożliwiała głębokie przeżycie duchowe. Wiemy też, że duży zasięg, jaki osiągnęliśmy, sprawił, że wiele podobnych grup chce po powrocie do spotkań u siebie, na miejscu, przejąć wiele elementów naszego sposobu modlitwy. Po pandemii transmisje zostaną.
Słowa Bańki ilustrują kolejną zmianę: jednym z najważniejszych efektów przeniesienia duszpasterstwa do internetu będzie zwiększone oddziaływanie „silnych” ośrodków na to, co będzie działo się w parafiach w mniejszych miejscowościach. Chodzi tu np. o wpływ na indywidualną duchowość ludzi, którzy dotąd nie mieli możliwości wyjechać na zamknięte rekolekcje – a teraz przeżyli je u siebie w domu. Ale również o sposób funkcjonowania grup modlitewnych, które będą przejmować metody podpatrzone w sieci.
Pozostaje pytanie: czy pandemia wpłynie na jakość kaznodziejstwa? Są powody do ostrożnego optymizmu. Transmisje mszy celebrowanych przez znanych z dobrych homilii dominikanów z klasztoru w Łodzi miały nawet 30 tys. wyświetleń. Wielkanocna liturgia Triduum Paschalnego – powyżej 50 tys. Być może ludzie „osłuchani” z dobrym kaznodziejstwem będą teraz stawiać większe wymagania swoim duszpasterzom, a dostępność lepszych wzorców (duża część homilii pozostanie w sieci) pozwoli księżom ulepszyć kaznodziejski warsztat.
Na wielkim osiedlu…
W pierwszą niedzielę po zniesieniu dyspensy ks. Kazimierz Wyrwa, proboszcz liczącej 12 tys. stałych mieszkańców parafii Zesłania Ducha Świętego na osiedlu Ruczaj w Krakowie, szacuje, że na dwóch porannych mszach frekwencja niemal wróciła do stanu sprzed pandemii. – Ale na tych późniejszych ludzi było coraz mniej – mówi.

Kościół pw. Zesłania Ducha Świętego, Kraków-Ruczaj, 20 czerwca 2021 r. Fot. ARTUR SPORNIAK
Dobrze to widać z balkonu kościoła podczas odprawianej w południe Eucharystii – jedynie co trzecie miejsce było zajęte. I to nawet gdyby doliczyć sporo osób, które w nabożeństwie uczestniczyły na zewnątrz, gdzie gdy zrobiło się cieplej, wyniesiono ławki. W sumie zajęta była co najwyżej połowa miejsc siedzących. Przed pandemią na tej mszy część ludzi musiała stać.
Również taca nie wróciła do stanu z początku 2020 r. Proboszcz szacuje, że zbiera się teraz ok. 70-80 proc. ówczesnej kwoty. Ale bywały miesiące chudsze – ze spadkiem do 25 proc.
Podczas pandemii spowiedź odbywa się w kaplicy. Wierni wchodzą pojedynczo, klękają na klęczniku w dość dużej odległości od siedzącego bokiem spowiednika. – Na razie to rozwiązanie zachowamy – zapowiada ks. Wyrwa, choć jednocześnie przyznaje, że zdarzały się osoby, które nie chciały się spowiadać w kaplicy i prosiły o spowiedź w konfesjonale. Pozostanie też – przynamniej przez pewien czas – transmisja mszy w internecie. Pytany o przemyślenia związane z pandemią, proboszcz bez zastanowienia mówi: – Pierwsze komunie trzeba robić w mniejszych grupach – dla każdej klasy osobno, a nie tak jak wcześniej, dla całej szkoły. Taka bardziej kameralna pierwsza komunia przeżywana jest bardziej pobożnie i bez tego całego rejwachu. W obsługę liturgiczną angażują się rodzice, nie dzieci.
Zdaniem ks. Wyrwy, nie warto zmieniać formy kolędy, czyli wizyt duszpasterzy w domach parafian. Wadą organizowanych podczas pandemii mszy dla poszczególnych bloków była anonimowość uczestników. Z tego samego powodu proboszcz z krakowskiego osiedla nie sądzi, by bezpośrednie spotkania zostały zastąpione zajęciami online albo formą hybrydową.
…i w małej wsi
Jest też inna rzeczywistość. W parafii Koszarawa na Żywiecczyźnie (woj. śląskie) po zniesieniu ograniczeń zmieni się niewiele. Co zostanie? – Na razie transmisje mszy w internecie – mówi proboszcz ks. Krzysztof Kozieł. – Z myślą o chorych – dopowiada po chwili.
Tę niewielką, liczącą ok. 2100 wiernych beskidzką parafię covid dotknął podobnie jak sąsiednie – w minionym roku zmarło tu 40 osób, o jedną czwartą więcej niż w latach poprzednich.
Na początku wytyczne w sprawie zasad przychodziły z kurii, ale proboszcz mówi, że weryfikowała je praktyka: – W pierwszych tygodniach ludzie przyjęli ograniczenia z pokorą. Potem pytali: „Skoro możemy chodzić do sklepu, to czemu nie do kościoła?”. I myśmy kościoła nie zamknęli.
Ks. Kozieł umieścił przed wejściem informację, że w środku może być tylko 30 osób. Mówi, że tłumaczył parafianom sens ograniczeń: – Dyspensa dotyczyła uczestnictwa w mszy świętej w kościele. Nie było dyspensy od piątego przykazania: „nie zabijaj”. Dlatego, powtarzałem, musimy słuchać lekarzy, naukowców. Ale przecież ludzi z kościoła wyrzucać nie będę.
W podobnej jak parafia w Koszarawie sytuacji – formalnego przestrzegania ograniczeń, lecz w praktyce funkcjonowania z niewielkimi tylko zmianami – były inne lokalne wspólnoty. Realnie, być może, większość mniejszych parafii w kraju. To sprawiło, że niedziela 20 czerwca nie różniła się w nich od poprzednich.
– Ludzie wracali do kościoła już od wiosny – mówi ks. Kozieł. – Nie mogli się doczekać. Nawet w czasie największych ograniczeń, gdy na mszy mogła przebywać tylko rodzina, która zamówiła intencję, mieliśmy tu taką, która co tydzień podjeżdżała na parking, słuchała nabożeństwa przez internet, a gdy kościół robił się pusty, wchodziła przyjąć komunię.
Zdaniem proboszcza, finansowo parafia nie odczuła minionego roku. – Ofiarność ludzi jest wystarczająca, nie mam obaw o przyszłość. Prace remontowe prowadziliśmy zgodnie z planem. Co się zmieni tego lata? Myślę, że ludzie zaczęli bardziej się otwierać na innych. Zwłaszcza teraz, gdy wiedzą, że już wolno – od­powiada.
Co dalej
Jest więc, jak widać, różnie. Z podróży po parafiach i wspólnotach w całej Polsce trudno wyprowadzić jednoznaczne wnioski. Są miejsca, w których pandemia – wbrew pierwszym intuicjom – zaznaczyła się w niewielkim stopniu. Dla innych była okresem kolosalnej zmiany, która zostanie na długo.
Jednak niemal we wszystkich głosach ludzi z tych kościelnych środowisk, które na poważnie wzięły sanitarne ograniczenia, ale także intensywnie rozwinęły działalność w internecie, da się wyczuć napięcie. Oto bowiem, z jednej strony, obecność w przestrzeni wirtualnej stworzyła okazję do nawiązania kontaktu z ludźmi, z którymi fizyczne spotkanie było dotąd trudne lub wręcz niemożliwe. A że był to kontakt na egzystencjalnie głębokim poziomie, pojawiły się nierzadko realne i bliskie – choć wirtualne i zdalne – więzi. Prawdziwa wspólnota niezależna od przestrzennego dystansu.
Z drugiej zaś strony sanitarny dystans społeczny wyostrzył świadomość, jak bardzo jesteśmy – my, ludzie – cieleśni. Jak bardzo potrzebujemy fizycznego, bezpośredniego spotkania oraz jak wybrakowane bywają nowoczesne środki zdalnej komunikacji.
Na koniec pojawia się więc fundamentalne pytanie o naturę międzyludzkiej wspólnoty. W kontekście religijnym dochodzą inne podstawowe dla chrześcijaństwa kwestie: jakie są warunki uczestnictwa w sakramentach? Czy potrzebna jest do tego fizyczna obecność? Jaka jest właściwa struktura kościelnej wspólnoty? Czy musi być lokalna? Czy możliwe byłyby parafie wirtualne?
Są też pytania konkretne: jak nie zerwać więzi zawiązanych i utrzymywanych przez internet, a jednocześnie zaspokoić tęsknotę za spotkaniem na bliżej niż kilka metrów, z możliwością dotyku, dzielenia wspólnej przestrzeni?
Od żadnego z tych pytań polski Kościół już nie ucieknie. ©℗
Współpraca: Marcin Choduń (Tyniec), Jan Rybicki (Gdynia), Artur Sporniak (Kraków), Marcin Żyła (Koszarawa)",PIOTR SIKORA,28.06.2021,https://www.tygodnikpowszechny.pl/nowy-zasieg-kosciola-168195
38,KOŚCIÓŁ BEZ DUCHOWIEŃSTWA?,Wśród pierwszych chrześcijan nie było wyróżnionej grupy kapłanów. Jakie to może mieć znaczenie dla przyszłości katolickiej wspólnoty?,"Pandemia i spowodowane przez nią zmiany nie pozostają bez wpływu na życie religijne. Wciąż nie wiadomo, jak głęboki będzie ów wpływ i na czym będzie konkretnie polegał. W przypadku katolicyzmu z pewnością dotyczył będzie funkcjonowania wspólnoty i roli, jaką w niej pełnią tzw. duchowni – biskupi, księża, diakoni. Ciekawą analizę tej kwestii przedstawił ks. Andrzej Draguła w tekście „Kapłańska futurologia” („TP” nr 25/2020). Zatrzymał się jednak – by tak rzec – w pół drogi.
Przemiany społeczne
Ks. Draguła zaczyna od odniesienia się do licznych głosów, że rozmaite pandemiczne ograniczenia zakwestionowały panoszący się w Kościele katolickim klerykalizm. Zauważa przy tym, że nie jest oczywiste, „czy to jest kuracja z klerykalizmu, czy może z kapłaństwa”. I dodaje: „To istotne rozróżnienie”. Przywołuje badania socjologiczne, z których wynika, że ponad 35 proc. uczniów i studentów z diecezji koszalińsko-kołobrzeskiej nie widzi konieczności istnienia księży w Kościele, 38 proc. nie ma zdania w tej kwestii, a tylko niecałe 26 proc. uznaje konieczność pośrednictwa duchownych w zbawczym działaniu Kościoła.
Kluczowe wydaje się tu pojęcie pośrednictwa. Draguła opiera się w swoich rozważaniach na myśli ks. Janusza St. Pasierba, który pisał, że współczesny człowiek, w odróżnieniu od wcześniejszych epok, uważa, że „może sam (...) załatwiać swe sprawy z Bogiem”. „Czyżby dzisiejszy kryzys kapłaństwa to wypadkowa braku zapotrzebowania na pośredników między ludźmi a Bogiem?” – pyta.
Autor „Kapłańskiej futurologii” słusznie krytykuje silnie obecną wśród polskiego kleru – ale także bardziej tradycjonalistycznie nastawionych świeckich – koncepcję, wedle której ksiądz zajmuje względem Boga jakoby bardziej uprzywilejowane miejsce, przez co zanoszone przez niego modlitwy miałyby być bardziej skuteczne. Elementem takiej koncepcji jest teologia liturgii, zwłaszcza Eucharystii, wedle której to ksiądz odprawia mszę dla ludzi i reprezentuje wiernych przed Bogiem.
Draguła z aprobatą przywołuje interpretację dokumentów soborowych, wedle której „kapłan mszy nie sprawuje »dla ludzi«, ale »z ludem«, bo właściwym podmiotem odprawiającym mszę jest całe zgromadzenie, któremu on przewodzi”. W konsekwencji ars celebrandi zamienia się w ars praesidendi, sztuka celebrowania w sztukę przewodniczenia.
Wizja kapłaństwa przejęta przez Dragułę od Pasierba zawiera jednak w samym centrum ideę pośrednictwa pomiędzy Bogiem a ludźmi – choć w zamyśle obu autorów ma to być pośrednictwo pozbawione względem człowieka dystansu i związanego z nim sztucznego autorytetu. Zdaniem Pasierba, Bóg „pragnie spotykać się z ludźmi przez człowieczeństwo, by Jego straszliwy majestat był jakby ograniczony przez słabość wybranego człowieka”. To za pośrednictwem człowieka chce zmniejszyć transcendentny dystans, dlatego „potrzebuje zwykłych ludzkich nóg, żeby iść do ludzi, potrzebuje ludzkich rąk, żeby ich dotknąć, pogładzić, podnieść, potrzebuje ludzkich ust, żeby mówić do ludzi zrozumiałym dla nich językiem”.
Bez wątpienia chrześcijaństwo głosi, że relacja z Bogiem dzieje się w relacjach międzyludzkich. Tyle tylko że to, co Pasierb – i za nim Draguła – przypisują księdzu, można przypisać każdemu chrześcijaninowi. Owszem, i Draguła zauważa, że w okresie pandemii, gdy nie można było uczestniczyć w nabożeństwach w kościołach, „przypomnieliśmy sobie o Kościele domowym, o kapłańskiej funkcji ojców i w ogóle świeckich”. Nie idzie jednak za tą myślą do końca.
Powszechne kapłaństwo
Być może dzieje się tak, gdyż Draguła nie sięga dostatecznie daleko w przeszłość – ku pierwotnemu chrześcijaństwu. A przecież, pomimo rozwoju pojmowania objawienia, dla chrześcijaństwa spoglądanie na własne początki jest o tyle ważne, że pozwala rozróżnić, co jest dla chrześcijańskiej tożsamości konstytutywne, a co stanowi przestrzeń możliwej zmiany.
W kwestii kapłaństwa badacze są zasadniczo zgodni. Praktyka i teologia pierwszych pokoleń uczniów Jezusa była na tle zarówno tradycji Izraela, jak i pogańskich kultów ówczesnego świata niezwykle oryginalna. Pierwsze wspólnoty chrześcijańskie nie posiadały wyróżnionej grupy ludzi, którzy mieliby być jakoś bardziej od innych bliscy sferze sacrum i którzy mieliby pośredniczyć pomiędzy Bogiem a wspólnotą, pełnić funkcje kultyczne, na przykład w imieniu pozostałych wiernych składać ofiary. Innymi słowy – wśród pierwszych chrześcijan nie było specjalnej grupy kapłanów.
Miano kapłana przysługiwało we właściwym sensie jedynie Jezusowi Chrystusowi – jedynemu pośrednikowi pomiędzy Bogiem a ludźmi. Ze względu zaś na powszechną, wewnętrzną, immanentną obecność Chrystusa w całej wspólnocie chrześcijańskiej i w każdej ochrzczonej i ochrzczonym – cała wspólnota była wspólnotą kapłańską. „Czy jecie, czy pijecie, czy cokolwiek innego robicie – róbcie na chwałę Boga” (1 Kor 10, 31) – pisał Paweł z Tarsu do Koryntian. Rzymian zaś prosił: „proszę was, bracia, przez miłosierdzie Boże, abyście dali ciała swoje na ofiarę żywą, świętą, Bogu przyjemną, jako wyraz waszej rozumnej służby Bożej” (Rz 12, 1). Apostoł używa tu terminów świątynnego kultu. Całe życie chrześcijańskie ma – w tej wizji – charakter kultyczny. Nie istnieje podział na sferę ­sacrum i profanum.
W gronie uczniów Jezusa powinna panować równość: „Otóż wy nie pozwalajcie nazywać się Rabbi, albowiem jeden jest wasz Nauczyciel, a wy wszyscy braćmi jesteście. Nikogo też na ziemi nie nazywajcie waszym ojcem; jeden bowiem jest Ojciec wasz, Ten w niebie. Nie chciejcie również, żeby was nazywano mistrzami, bo jeden jest tylko wasz Mistrz, Chrystus” (Mt 23, 8-10).
Fundamentalnej równości nie przeczy ustanowienie przez Jezusa grupy Dwunastu. Zdaniem wielu biblistów działanie to najlepiej odczytać jako symboliczny gest odnowienia Izraela. Dwunastu zajmuje więc miejsce synów Jakuba – protoplastów dwunastu pokoleń tworzących pierwotnie Lud Wybrany. Wedle tej interpretacji wszyscy członkowie kolejnych pokoleń uczniów Jezusa są ich spadkobiercami, a nie jakaś wybrana grupa. Adresatami Jezusowego wezwania z ostatniej wieczerzy – „To czyńcie na moją pamiątkę” – są wszyscy jego uczniowie. Takie właśnie rozumienie widać w nowo­testamentalnych tekstach opisujących gromadzenie się na Eucharystii i wyjaśniających tę czynność – to cała wspólnota gromadzi się i celebruje, wyrażając w tej celebracji „kapłańskie” zaangażowanie całego życia wszystkich swoich członków.
Pierwsze wieki
Oczywiście, jak każde grupy ludzkie, także wspólnoty chrześcijańskie posiadały pewne struktury. Na początku miały one w dużej mierze charakter charyzmatyczny, co nie znaczy, że pozbawione były pewnej „urzędowej” trwałości. Już w pierwszych Kościołach pojawiają się ludzie nazywani episkopoi, presbyteroi czy diakonoi (choć np. w pierwszej gminie w Antiochii są tylko prorocy i nauczyciele; por. Dz 13, 1). Pierwsze wspólnoty judeochrześcijańskie są kierowane przez kolegia „starszych” (­presbyteroi). Na czele wielu Kościołów wywodzących się z pogan stoją „zarządcy” (episkopoi). Pod koniec I stulecia te odmienne dotąd struktury zaczynają się mieszać i łączyć. Episkopoi i presbyteroi przewodniczą zgromadzeniom eucharystycznym, ale nie pełnią w ich trakcie jakiejś bardziej kultycznej funkcji.
Jedynym miejscem Nowego Testamentu, gdzie „starszym” przypisuje się rolę, która może być skojarzona z kapłaństwem kultycznym, jest fragment Listu Jakuba, którego autor radzi: „Choruje ktoś wśród was? Niech sprowadzi starszych Kościoła, by się modlili nad nim i namaścili go olejem w imię Pana. A modlitwa pełna wiary będzie dla chorego ratunkiem i Pan go podźwignie, a jeśliby popełnił grzechy, będą mu odpuszczone” (Jk 5, 14-15). Być może właśnie przez takie skojarzenie w Biblii Tysiąclecia czytamy tutaj o „kapłanach”, co ma być – językowo zupełnie bezpodstawnie – przekładem greckiego presbyteros. W następnym wersie znajdujemy kolejną zachętę, którą można by powiązać z późniejszą praktyką sakramentalną: „Wyznawajcie zatem sobie nawzajem grzechy, módlcie się jeden za drugiego, byście byli uzdrowieni” (Jk 5, 16) – ale, co ciekawe, nie ma tu już wzmianki o wyznaniu grzechów prezbiterom, lecz sobie nawzajem.
Stopniowe zmiany
W następnych pokoleniach chrześcijan następowało stopniowe pomniejszenie znaczenia funkcji i posług charyzmatycznych, natomiast coraz większe znaczenie zyskiwali biskupi, prezbiterzy i diakoni. Jak jednak wskazują badacze, do końca II w. ich funkcję pojmowano nie tyle jako kapłańską, co administracyjną. Kapłaństwo – czyli przynależność do sfery świętej, rolę składania kultycznych ofiar – przypisywano nadal wszystkim chrześcijanom.
Porównując chrześcijaństwo do innych religii, Ojcowie Kościoła tamtego czasu wskazywali, że wszyscy chrześcijanie powinni być traktowani jak kapłani pogańscy – na przykład powinni być zwolnieni ze służby wojskowej. Można też w pismach tamtego okresu znaleźć wskazówki dotyczące celebracji Eucharystii: jeśli są obecni biskupi czy prezbiterzy, oni powinni przewodniczyć zgromadzeniu, lecz jeśli ich nie ma, zgromadzona wspólnota i bez nich może składać ofiarę.
Dopiero w III w. zaczynają się pojawiać teksty łączące biskupów, prezbiterów i diakonów z kapłanami Starego Testamentu. Radykalna zmiana nastąpiła zaś w IV w., z chwilą gdy Konstantyn uznał chrześcijaństwo za jedną z religii cesarstwa. W powszechnym mniemaniu, podzielanym przez władcę, każda religia powinna mieć swoją kastę kapłańską, nad którą pieczę sprawuje najwyższy pontifex, czyli sam cesarz. W przypadku chrześcijaństwa do kasty takiej zaliczono biskupów, prezbiterów i diakonów. Wiązało się to z określonymi przywilejami, jak zwolnienie ze służby wojskowej czy z pewnych podatków. Ta wygodna i chętnie zaakceptowana przez „duchownych” sytuacja została wzmocniona przez „opinię publiczną” – masowe, często politycznie motywowane nawrócenia pogan na chrześcijaństwo spowodowały, że coraz liczniejsi wierni zaczęli postrzegać biskupów czy prezbiterów na wzór pogańskich kapłanów.
Odrębność duchowieństwa jako osobnego stanu społecznego, poświęconego sprawom duchowym, umocniła się w feudalnym społeczeństwie średniowiecznym. Wyrazem takiej wizji był Dekret Gracjana z XII w., w którym czytamy o dwóch rodzajach chrześcijan – duchownych „poświęconych służbie Bożej” i zwykłych świeckich.
Dziś i jutro
Rozważając dzisiaj przyszłość Kościoła, nie można oczywiście pominąć reform Vaticanum II. Ostatni sobór do pewnego stopnia powrócił do teologii pierwszych wieków. Widać to np. w strukturze Konstytucji dogmatycznej o Kościele, w której najpierw mówi się o Ludzie Bożym – Kościele jako całości, a dopiero na tym tle przedstawione zostają poszczególne funkcje w służbie wspólnoty. Do takiej teologii wyraźnie nawiązuje ks. Andrzej Draguła. Niemniej, w świetle tego, jak wyglądała teologia i praktyka Kościoła pierwotnego – oraz biorąc pod uwagę współczesne przemiany społeczne i religijne – można postawić pytanie, czy reforma soborowa nie jest jedynie pierwszym krokiem dalej idących przemian.
Zauważmy, że to, co cytowany przez Dragułę ks. Pasierb pisze o roli księdza w przybliżaniu ludziom Boga, można w oczywisty sposób zastosować do wielu chrześcijan bez sakramentu święceń. Czyż ludzkie ręce, przez które Bóg dotyka, gładzi i podnosi ludzi, nie są np. rękami siostry Małgorzaty Chmielewskiej lub wolontariuszy Zupy na Plantach? Czyż nie mówi zrozumiałym dla ludzi językiem przez usta kobiet psycholożek odbierających telefony od zranionych w Kościele albo przez słowa świeckich charyzmatycznych katechistów czy nauczycieli modlitwy kontemplacyjnej?
Zjawiska takie jak rozwój nowych ruchów religijnych inspirowanych i prowadzonych przez świeckich, liczba i jakość teologicznie wykształconych publicystów, psychoterapeutów, coachów i przewodników duchowych sprawiły, że biskupi i księża stracili pozycję specjalistów od spraw religijnych i egzystencjalnych.
Jak pokazują badania historyczne, także ich pozycja – grupy specjalnie poświęconej kultowi – nie jest czymś, co należało od początku do istoty chrześcijaństwa, lecz raczej wynikiem jego sekularyzacji – upodobnienia się do „politycznych” pogańskich religii cesarstwa. Owszem, księża odgrywali kluczową rolę w chrześcijańskiej liturgii, ale wewnątrz wspólnoty, która cała ma charakter kapłański.
Można zatem postawić poważne pytanie: w jakim kierunku i jak dalece może zmienić się sposób funkcjonowania biskupów i księży? Zwłaszcza że istnieją jeszcze inne czynniki zmiany: kryzys instytucji kościelnych spowodowany skandalami pedofilii i jej ukrywania, coraz mniejsza liczba „powołań”, a także coraz powszechniejsza świadomość konieczności wypracowania innego niż dotąd modelu Kościoła – co ujawniło się podczas Synodu dla Amazonii.
Nadchodzi prawdopodobnie czas różnorodności – w różnych miejscach Kościoły lokalne będą wyglądały bardzo różnie. Całkiem jednak możliwe, że powoli dominować zacznie model, w którym przyjęcie sakramentu święceń nie będzie wiązało się z wejściem w żaden osobny „stan duchowny” ani nawet z wykonywaniem w pewnym sensie odrębnego zawodu. Paweł z Tarsu, by się utrzymać, szył namioty. Jego przyjaciele, małżeństwo Pryscylla i Akwila, gromadziło Kościół w swoim domu. Być może któreś z nich pełniło funkcję biskupa, Paweł radził bowiem, by biskupami zostawali ci, którzy umieli wychować swoje dzieci.
Biskupi, prezbiterzy, diakoni – którzy od początku byli w Kościele i pełnili kluczowe role w jego sakramentalnym życiu – nie znikną. „Duchowieństwo” – być może… ©℗
Korzystałem z: H. Bourgeois, B. Sesboüé SJ, P. Tihon SJ, „Znaki Zbawienia. Historia dogmatów t. III”, przeł. P. Rak, Wydaw­nictwo M 2001; W. Gajewski, „Charyzmat, urząd, hierarchia”, Wydawnictwo WAM 2010; J. Gnilka, „Jezus z Nazaretu”, przeł. J. Zychowicz, Znak 1997; J. Gnilka, „Pierwsi chrześcijanie”, przeł. W. Szymona OP, Wydaw­nictwo M 2004; H. Pietras SJ, „Od prezbiteratu do kapłaństwa: ewolucja pojęć i urzędu”, „Studia Bobolanum”, 3(2002); H. Pietras SJ, „Chrzest jako sakrament kapłaństwa” [w:] „Katechumenat i inicjacja chrześcijańska w Kościele starożytnym”, red. S. Drączkowski i in., Polihymnia 2011; É. Trocmé, „Pierwsze kroki chrześcijaństwa”, przeł. J. Gorecka-Kalita, ­Wydawnictwo WAM 2004.",PIOTR SIKORA,29.06.2020,https://www.tygodnikpowszechny.pl/kosciol-bez-duchowienstwa-163875
39,KATOLICKI FAKE NEWS W TWOIM DOMU,,"Trzeba sprzeciwiać się fałszywym informacjom na temat pandemii i szczepionek – mówił Franciszek podczas spotkania z przedstawicielami konsorcjum Catholic Fact-Checking, które od marca 2021 r. dementuje na swoich stronach fake newsy z katolickich mediów (np. o produkowaniu szczepionek z abortowanych płodów czy modyfikacji genomu osób zaszczepionych).
Nie chodzi o to – tłumaczył papież – by za dezinformacje, uproszczenia i spiskowe teorie obwiniać tych, którzy je szerzą z niewiedzy i strachu. Ale trudno usprawiedliwiać osoby, organizacje i media, które manipulują faktami dla zysku – ekonomicznego lub politycznego.
W Polsce do walki z fake newsami przystąpiono już następnego dnia po papieskim przemówieniu. Podczas sympozjum „Oblicza pandemii”, zorganizowanego przez Akademię Kultury Społecznej i Medialnej w Toruniu, pod patronatem Radia Maryja, Telewizji Trwam i „Naszego Dziennika”, można było usłyszeć, że największym oszustwem jest sama pandemia, wymyślona przez media i koncerny farmaceutyczne, „preparaty genetyczne, zwane szczepionkami”, przyczyniły się do śmierci setek osób, a maseczki niszczą dzieciom mózgi. Jak również, że rządy i koncerny blokują informacje niezależnych ekspertów (np. prelegentów sympozjum) o skutecznych metodach walki z wirusem, leczenia COVID-19 i organizacji systemu ochrony zdrowia. „Kluczowym staje się pytanie, komu wierzyć i komu zaufać, kto mówi prawdę, a kto tego nie robi” – mówiła, zachęcając do udziału w sympozjum, dyrektorka Centrum Monitoringu Wolności Prasy SDP. Przynajmniej z tym się zgódźmy. Bo, jak mawiał już pan Zagłoba, czasem sam diabeł się w ornat ubiera i ogonem na mszę dzwoni. ©℗",EDWARD AUGUSTYN,31.01.2022,https://www.tygodnikpowszechny.pl/katolicki-fake-news-w-twoim-domu-170516
40,TURYSTA CZY PIELGRZYM,"Bez księdza jako przewodnika, z indywidualnym programem, a nawet z niereligijnym motywem: pojawiają się nowe sposoby pielgrzymowania.","Jeszcze trzy lata temu wydawało się, że będzie tylko lepiej. Światowa Organizacja Turystyki w raporcie z 2019 r. podawała, że co roku do sanktuariów różnych wyznań pielgrzymowało około 300-330 milionów ludzi, notując przez dwie dekady wzrost rzędu 60-90 milionów. Aż nadszedł covid. Lourdes co roku odwiedzało około 6 milionów pielgrzymów, lecz w 2020 r. z przyjazdu do francuskiego sanktuarium zrezygnowało aż 95 proc. grup zorganizowanych, w efekcie przynosząc najgorszy sezon turystyczny w historii tego drugiego najpopularniejszego miasta na turystycznej mapie Francji. Podobna zapaść dotknęła Fatimę, do której w 2020 r. dotarło 1,4 miliona pielgrzymów – cztery razy mniej niż w roku poprzednim. Kryzys nie ominął i Jasnej Góry (spadek ponad czterokrotny), ale niską frekwencją charakteryzowały się właściwie wszystkie kierunki turystyki religijnej, niezależnie od wyznań i szerokości geograficznej. Jaka przyszłość czeka pielgrzymowanie?
Załamanie trendu
Choć zwiększone zainteresowanie pielgrzymkami przed pandemią uzasadniano narastającymi potrzebami duchowymi, to rzeczywistość bywała bardziej prozaiczna, a motywacje klientów pielgrzymkowych biur podróży zróżnicowane.
– Przed pandemią bardzo popularnym kierunkiem podróży była Ziemia Święta – mówi Rafał Jankowiak z biura podróży Misja Travel. – Izrael i Palestyna to kraje o ciekawych kulturach żydowskiej i arabskiej, z historią, w której przenikają się chrześcijaństwo, judaizm i islam. Mają wspaniałą kuchnię, piękne krajobrazy. Jeśli się uprzeć, to w Izraelu znajdzie się nawet stoki narciarskie. Jedyne wady z perspektywy polskiego turysty to ceny na miejscu oraz nieprzyjemne kontrole bezpieczeństwa – opisuje.
ZOBACZ TAKŻE:
MILCZENIE WĘDROWCÓW. O. Maciej Biskup: Jeśli pielgrzymuję nie po coś, tylko ze względu na Kogoś, już podczas drogi osiągam cel. Bo tęsknota już jest pewnym rodzajem bycia z osobą, której mi brakuje >>>>
Niebagatelną rolę w popularności Ziemi Świętej na turystycznej mapie świata odgrywało państwowe wsparcie turystyki. – Rząd Izraela uruchomił dopłaty dla linii lotniczych, płacąc za każdego pasażera dodatek w wysokości 60 dolarów. To zwiększało liczbę relatywnie tanich połączeń, które w przypadku Polski obsługiwało aż osiem lotnisk – podkreśla przewodnik.
Pandemia jednak zmieniła wszystko. Ziemia Święta, topowy kierunek turystyczny, został niemal na trzy lata wyłączony z ruchu. W 2021 r. do Izraela przybyło ponad 400 tys. turystów, a to nawet nie 10 proc. ruchu sprzed pandemii. Dramatyczne przełożenie tego zamrożenia podkreślali franciszkanie z Kustodii Ziemi Świętej. Informowali, że mieszkańcy Betlejem, gdzie aż 90 proc. obywateli utrzymuje się z turystyki, z uwagi na zawieszenie pielgrzymek musieli mierzyć się z ubóstwem.
Trudności dotknęły również inne regiony pielgrzymkowe. Jankowiak podaje przykład Medziugorje, do którego wyjazdy często uwzględniały zwiedzanie Chorwacji. W związku z obostrzeniami pandemicznymi przekraczanie granicy krajów stało się większym niż do tej pory obciążeniem, zrażając część potencjalnych klientów.
Sanktuaria po sąsiedzku
Po zluzowaniu obostrzeń pielgrzymi stopniowo zaczęli wracać do sanktuariów. W Lourdes początkowo była to tylko ludność lokalna (mieszkająca w promieniu 100 km), a następnie głównie mieszkańcy Francji. To sprawiło, że sanktuarium o międzynarodowej sławie stało się miejscem lokalnego ruchu turystycznego.
Na taki lokalny kierunek zwraca uwagę również Jankowiak, podkreślając, że coraz częściej do jego firmy przychodzą turyści zainteresowani zwiedzaniem polskich sanktuariów. – Dziś mamy ponowny wzrost liczby zakażeń i choć na razie Europa się nie zamyka, to widzę po swoich klientach zmianę nastawienia. Klienci, którzy nie mogli wyjechać w 2020 r., obecnie mogą wykorzystać ­vouchery, które dla nich wystawiliśmy. Jednak jest taka grupa, która żyje dziwnym przeświadczeniem, że w Polsce pandemii już nie ma, ale za granicą jak najbardziej się pochorują. To przestawia ich priorytety na turystykę krajową – informuje.
Na zjawisko krótkodystansowych podróży zwrócił uwagę też Franciszek Mróz, geograf z Uniwersytetu Pedagogicznego w Krakowie, przyglądając się wpływowi covid na pielgrzymki i turystykę religijną w pierwszym półroczu pandemii. Mróz przeprowadził badania terenowe na polskich odcinkach popularnej Camino de Santiago (Camino Polaco, Pomorska Droga św. Jakuba i Via Regia), z których wynika, że w porównaniu z 2019 r., w pierwszym roku pandemii ruch na polskich drogach pielgrzymkowych w miesiącach wakacyjnych nawet wzrósł. „Tysiące pielgrzymów, którzy planowali maszerować Drogą Świętego Jakuba, zmieniło plany i wybrało lokalne szlaki – krajowe bądź regionalne odcinki Camino ­de Santiago, lub też udali się innymi szlakami pielgrzymkowymi do pobliskich świątyń” – pisze badacz w artykule opublikowanym w 2021 r. Ludzie wybierali mniejsze i bliższe sanktuaria regionalne zamiast tych o tradycyjnie największej popularności.

Klasztor na Jasnej Górze / Stanisław Bielski/REPORTER
Jednak nawet w kontekście polskim widać, że jakaś grupa pielgrzymów odpadła. W ostatnim dostępnym podsumowaniu ruchu turystycznego na Jasnej Górze widać co prawda wzrost z niespełna miliona pielgrzymów w 2020 r. do 1,6 miliona w roku 2021 – ale to znaczący spadek w stosunku do sytuacji przedpandemicznej, kiedy to do Częstochowy przybywało co najmniej 4 miliony pielgrzymów rocznie. „Aby uzmysłowić skalę załamania ruchu pielgrzymkowo-turystycznego z ­powodu pandemii, przytoczymy kilka danych statystycznych: w latach 1994- -2019 średnia roczna liczba osób oprowadzanych przez Jasnogórskie Centrum Informacji wynosiła około 130 tys. W roku 2020 z usług przewodnickich skorzystało tylko 11 460 osób, co stanowiło 8,8 proc. wieloletniej średniej, natomiast w roku 2021 było to 28 914 osób, co daje nam 22,2 proc. tejże” – podsumowywali paulini w dorocznym raporcie opisującym turystyczny wymiar ich pracy. Podobne dane przedstawia Franciszek Mróz, pisząc o Sanktuarium Bożego Miłosierdzia w Łagiewnikach, gdzie spadek pielgrzymów w pierwszym półroczu pandemii wyniósł aż 80 proc.
A może ludzie zaczęli inaczej pielgrzymować?
Nowe pielgrzymowanie
Trudno powiedzieć, na ile w obecnym sezonie dojdzie do odbicia zniżkowej tendencji, ale mówiąc o pielgrzymowaniu i turystyce religijnej, warto się zastanowić, na ile to osobne zjawiska. Tradycyjne, piesze pielgrzymki do miejsc kultu są nie tylko polską specyfiką, choć to Polacy stanowią jedną z najliczniejszych grup pielgrzymich na świecie. Czym jednak jest sama turystyka religijna?
ZOBACZ TAKŻE:
IDZIE KOŚCIÓŁ I NARÓD. W polskich pielgrzymkach dominują formy zbiorowe, w których przeważa konwencjonalna zabawa. Nie o dramat osobistej przemiany chodzi, lecz o proces wytwarzania się wspólnoty >>>>
– Specyfika wyjazdów religijnych polega na tym, że każdej z organizowanych wycieczek towarzyszy ksiądz i prawie codziennie jest msza – opisuje Rafał Jankowiak. Wyjazd ma zatem dwojaki charakter: podróży i zwiedzania, ale takich, którym towarzyszy opieka duszpasterska.
– Zależy nam na tym, aby księża towarzyszący wycieczkom byli zaangażowani w kierunek podróży – mówi szef Misja Travel. – Przykładowo, gdy organizujemy wycieczki do Ziemi Świętej, to księża towarzyszący najczęściej są biblistami.
Można by zatem odnieść wrażenie, że turystyka religijna przypomina tradycyjne wycieczki autokarowe, w których grupa pokonuje dobrze zdefiniowaną trasę wraz z przewodnikiem, a religijną wyjątkowość zadaje kierunek, obecność księdza i modlitwy.
Prof. Izabela Sołjan z Uniwersytetu Jagiellońskiego podkreśla, że to nie środek transportu jest najważniejszy. – Turystyka religijna jest pojęciem szerszym niż pielgrzymowanie, chociaż to pielgrzymki były wcześniejszym historycznie zjawiskiem – mówi badaczka. Twierdzi, że dla wyłapania dystynkcji między jednym a drugim należy skoncentrować się na motywacjach uczestników. – Pielgrzymka jest podróżą podjętą z motywów religijnych, a turysta religijny może kierować się także poznawczymi – wyjaśnia Sołjan, dodając jednak, że element duchowościowy też powinien jakoś być spełniony, aby nie mówić o turystyce wyłącznie kulturowej.
Trudno tu szukać czytelnych rozróżnień, a same sanktuaria tego nie ułatwiają. – Gdy już ktoś przybywa do miejsca kultu, to raczej nikt go o motywy nie pyta, a liczby pielgrzymów podawane w statystykach sanktuariów są szacunkowe i bazują na danych bezwzględnych, czyli liczbie osób przebywających w danym ośrodku. To, czy ktoś ma motywy poznawcze albo kulturowe, ostatecznie nie ma znaczenia w tej klasyfikacji – wyjaśnia naukowczyni.
Kto zatem wybiera się na takie wakacje? W biurze Misja Travel nie pytają klientów o stosunek do wiary. Wiedzą jednak, że niekiedy w wyjazdach uczestniczą osoby poszukujące. Niemniej szef biura podejrzewa, że większość klientów stanowią osoby zaangażowane w wiarę. – Najczęściej w pielgrzymkach biorą udział kobiety, a jeśli pojawiają się mężczyźni, to w dużej mierze są to „mężowie swoich żon”. Spotkać singla na wyjeździe to wydarzenie – opowiada Jankowiak zaznaczając, że taki obraz koreluje z generalnym zainteresowaniem kościelną tematyką. – Trzeba też podkreślić, że średnia wieku naszych klientów w latach 2017-2022 wynosi 57 lat. Nie są to klienci najmłodsi, ale też wydaje się, że w pewnym sensie wiek pokrywa się tutaj z turystami typowych objazdówek „świeckich”. Osoby młodsze po prostu korzystają z innego modelu wyjazdowego: albo turystyki trampingowej, albo all inclusive w kurorcie.
Są i inne tryby pielgrzymowania. Porównując oferty katolickich biur podróży, coraz częściej można w nich natrafić na zorganizowane pielgrzymki do wspomnianego już Santiago de Compostela. Nie są to wycieczki autokarowe, lecz pielgrzymki perse, co również wpływa na profil klienta. Jankowiak nie ukrywa, że taką ofertą są zainteresowane osoby młodsze, bardziej sprawne fizycznie. – Warunkiem minimalnym jest możliwość przejścia stu kilometrów. Dla wielu osób starszych to rzecz nie do przeskoczenia.
Choć obecnie najpopularniejszą pielgrzymką pieszą jest Camino de Santiago, to podobne szlaki rozciągają się na całej mapie Europy, tworząc drogi św. Olafa, św. Marcina czy szlak ignacjański. Dane statystyczne potwierdzają stale rosnące od lat 80. zainteresowanie tego typu formą turystyki religijnej, niemniej również w tym przypadku pandemia spowodowała wyrwę. W 2019 r. zarejestrowano rekord na Camino de Santiago, którą pokonało niemal 350 tys. pielgrzymów. Pierwsze miesiące 2020 r. wskazywały, że może być jeszcze lepiej (zarówno w styczniu, jak lutym liczba pielgrzymów przebiła wyniki porównawcze z 2019 r.). Jednak według informacji biura pielgrzymkowego z Santiago de Compostela, ostatecznie w 2020 r. drogę przeszło niecałe 54 tys. pielgrzymów, czyli siedem razy mniej niż rok wcześniej. Zmienił się też sam profil pielgrzyma zmierzającego do grobu św. Jakuba.
– Mówimy o coraz bardziej popularnej formie pielgrzymowania, ale tutaj także zachodzą zmiany. Przypuszczam, że w przyszłym roku zorganizujemy kilka grup Camino bez księdza – opowiada Jankowiak. – Jest coraz mniej księży, a przede wszystkim młodych. Przewodnik też powinien przejść te wspomniane już sto kilometrów. Dodatkowo taka pielgrzymka zabiera więcej czasu. Wyjazd do sanktuarium jest obliczony na tydzień od niedzieli do soboty, natomiast Camino wymaga dłuższego okresu, od dziesięciu dni wzwyż. Ksiądz nie zostawi parafii na dwa tygodnie bez zastępstwa – objaśnia szef biura podróży.
Pielgrzymki niereligijne
Franciszek Mróz, pisząc o pierwszych miesiącach pandemii, zwraca uwagę na nietypowe zjawisko dotyczące samego Camino. W odróżnieniu od poprzednich lat wybierało się na nie znacznie więcej młodszych pielgrzymów (w grupie 30- -60 lat) odwołujących się do innej niż religijna motywacji.
Zmianę wzorca kulturowego podkreśla również prof. Sołjan. – W przeszłości pielgrzym musiał się utrudzić, sama pielgrzymka zaś rodziła się z pobudek pokutnych. Same sanktuaria nie podejmowały działań mających na celu zagwarantowanie komfortu pielgrzymowi. Reforma zachodzi dopiero w XX wieku. Coraz częściej sanktuaria, czego przykładem może być Lourdes i Fatima, zwracają uwagę na standard obsługi i stworzenie odpowiednich warunków pobytu odwiedzającym. Moim zdaniem kolejny etap polega na większym otwarciu sanktuariów na przybywających, co widać zarówno w formach działalności duszpasterskiej, jak i organizacji przestrzeni ośrodków. Sanktuaria, zwłaszcza duże, coraz częściej wychodzą poza teren jednej świątyni, przypominają założenia parkowe z dużą liczbą obiektów o różnym przeznaczeniu albo wprowadzają rozwiązania kierowane np. do turystyki rowerowej. Wynika to z coraz bardziej zacierających się różnic między tradycyjnym pielgrzymem a turystą – opisuje badaczka.
ZOBACZ TAKŻE:
RUSZ DUSZĘ. O. Roman Bielecki: Każda pielgrzymka jest metaforą życia. Ona nie rozwiązuje problemów, tylko je pokazuje z innej perspektywy. W drodze nic nie ma już, od razu i natychmiast.
Takie otwarcie owocuje jednak pewnymi paradoksami. – Obecnie osoba, która przeszła Camino de Santiago i otrzymuje certyfikat przebycia drogi, tzw. compostelkę, zostaje niejako mianowana pielgrzymem, choć podając racje podróży, może przywołać motyw niereligijny. Tym samym staje się „pielgrzymem niereligijnym” – zwraca uwagę prof. Sołjan. To jakoś kłóci się z podaną wcześniej sakralną ideą pielgrzymki, ale zjawisko niereligijnego pielgrzymowania jest też świadectwem dużych przemian w samej duchowości. – Jeśli tradycyjne sposoby nie zapewniają realizowania potrzeb duchowych współczesnego człowieka, to siłą rzeczy zachodzi zmiana – uważa prof. Sołjan i dodaje, że choć przemianie mogą ulegać formy, to jednak idea poszukiwania duchowości pozostaje zbliżona. Podobnego zdania jest Jankowiak, który nie ukrywa, że część klientów zainteresowanych pieszymi pielgrzymkami poszukuje spowolnienia i refleksji, ale z powodów osobistych nie chce tego robić w towarzystwie księdza, choćby ze względu na powszechny spadek zaufania do Kościoła.
– Pandemia przyspieszyła procesy sekularyzacji. Widać przecież, że do kościołów wierni nie powrócili w takiej liczbie, w jakiej uczęszczali przed koronawirusem. W Polsce szczególnie wyraźny jest przykład młodzieży – twierdzi geografka. – Warto przyjrzeć się np. pielgrzymkom maturzystów na Jasną Górę. Wydaje mi się, że w jakimś stopniu są one praktyką wymuszoną na młodzieży, jednak stanowiły wyraźnie zaznaczającą się grupę w ruchu pielgrzymkowym. Jak będą one wyglądać przy takim spadku uczestników lekcji religii? – pyta prof. Sołjan.
Być może obserwujemy przemianę modelu pielgrzymowania w kierunku indywidualistycznym. Mówi Rafał Jankowiak: – Nasze wycieczki w ramach Camino są inaczej prowadzone: przewodnik opisuje rano etap, miejsce docelowe, natomiast pielgrzym może pokonywać trasę sam. Jeśli ktoś czuje się niepewnie w obcym kraju, może iść z przewodnikiem. To po prostu inny typ pielgrzyma, który jest bardziej podmiotowy i chce samodzielnie kształtować swoją pielgrzymkę – dodaje.
– W Lourdes obecnie podejmowany jest wieloletni program odrodzenia sanktuarium w wymiarze krajowym, do którego włącza się rząd francuski. To nie tylko wynik pandemii, ale również powszechnej w kraju nieznajomości tego miejsca – twierdzi prof. Sołjan. – Profil duszpasterski sanktuarium zmienia się, by coraz bardziej uwzględnić potrzeby pielgrzymów indywidualnych, którzy stanowią tam aż 70 proc. wszystkich wiernych.
Jak to wygląda w Polsce? Zdaniem badaczki polskie sanktuaria zdecydowanie nie zwracają uwagi na pielgrzyma indywidualnego, nadal biorąc za dobrą monetę fakt, że ponad połowa przybywających do nich osób uczestniczy w wyjazdach zorganizowanych. – Gdy do sanktuarium przybywa pielgrzymka zorganizowana, to nie sanktuarium ją organizuje, ale pielgrzymi lub inne podmioty, np. parafie. Porównując to ze znaną mi sytuacją francuską, widzę, że w Lourdes powstają oddzielne, przeznaczone dla osób indywidualnych programy duszpasterskie, ale też po prostu ścieżki zwiedzania, pojawia się jakaś oferta możliwości poruszania się po tym miejscu – opisuje prof. ­Sołjan. – W Polsce ze względu na silne historyczne powiązanie Kościoła z sytuacją polityczną kraju, czynnik narodowy i patriotyczny nadal odgrywa w sanktuariach dużą rolę, czego przykładem może być Jasna Góra czy Licheń. Prawdopodobnie tradycyjne, zwłaszcza piesze pielgrzymki nadal będą miały miejsce i nie przeszkodzi im pandemia, co trzeba uznać za pewien fenomen Częstochowy i innych polskich kierunków pielgrzymkowych – podsumowuje badaczka. – Jednak powszechna tendencja się zmienia, a klient indywidualny ma swoje wymagania. Potrzebuje udostępniania sanktuarium na innych zasadach. ©",KAROL KLECZKA,11.07.2022,https://www.tygodnikpowszechny.pl/turysta-czy-pielgrzym-176262
41,LEPSZE JUTRO BYŁO WCZORAJ,Pod naporem fatalnych nastrojów społecznych padają kolejne bastiony propagandy partii rządzącej. Ale polityczne konsekwencje inflacji odczuje też opozycja.,"Wojna, kryzys energetyczny, ­inflacja sięgająca 15,6 proc. – zewsząd jesteśmy bombardowani złymi informacjami. A jakby tego było mało, wskaźnik PMI, obrazujący kondycję przemysłu, spadł do poziomu 44,4 pkt, co może oznaczać rychły powrót problemu dawno już nad Wisłą zapomnianego – bezrobocia. Analitycy Instytutu Badań Rynkowych i Społecznych nazwali aktualny stan ducha Polaków „letnią depresją”: niby są wakacje, długie i ciepłe dni, a jednak ludziom jest źle, są przygnębieni. Dominuje ogólne przeświadczenie, że sprawy idą w złym kierunku. W rezultacie respondenci IBRiS nie są w stanie znaleźć wokół siebie niczego optymistycznego.
Dławi nas obawa, co się wydarzy za chwilę. Bo nawet jeśli sami jeszcze nie odczuliśmy dotkliwie wzrostu cen, nie obniżyliśmy poziomu życia, nie musieliśmy sobie niczego odmawiać, to spodziewamy się, że właśnie tak będzie wyglądać nieodległa przyszłość i że wielkimi krokami nadchodzi czas zaciskania pasa, bolesne lata chude.
Tu wygrywa się wybory
Pesymizm dotarł nawet na wieś, gdzie dotąd – przez siedem lat rządów ­PiS-u – dominowali optymiści, na dodatek wysoko oceniający pracę szefa rządu, prezydenta i sejmowej większości. Ten stan rzeczy, jak czytamy w wydawanym cyklicznie przez Fundację na rzecz Rozwoju Rolnictwa raporcie o stanie wsi („Polska wieś 2022” pod redakcją Jerzego Wilkina i Andrzeja Hałasiewicza), utrzymywał się do połowy 2020 r. i objął jeszcze wybory prezydenckie. Dziś, po dwóch latach pandemii i szalejącej od pół roku inflacji, „dominują oceny ujemne w obrazie teraźniejszości i obawy o przyszłość przy braku zaufania do głównych postaci sceny politycznej”. To o tyle istotne, że od wyborów 2005 r. PiS stale się na wsi wzmacniało (również kosztem PSL-u), by dojść w ostatnich latach do pozycji hegemona, kiedy odsetek sympatyków partii Jarosława Kaczyńskiego przekraczał 50 proc., a wśród rolników dochodził momentami do 60 proc.
Ubytek w elektoracie wiejskim będzie dla PiS-u bolesny, gdyż nie od dziś wiadomo, że kto ma w Polsce wieś, ten ostatecznie wygrywa wybory. Dotyczy to zwłaszcza PiS-u, który musi tam rekompensować sobie brak solidnego poparcia w dużych miastach. – Ludzie, naprawdę zatrwożeni, pytają mnie, czy faktycznie już jesienią półkilogramowy bochenek chleba krakowskiego, teraz kosztujący niecałe 4 zł, może podskoczyć do 10 zł – relacjonuje rozmowy w terenie szef ludowców, Władysław Kosiniak-Kamysz. – Lęk budzą też ceny opału. Ostatnio rozmawiałem z właścicielami szklarni. Jeśli chcą ogrzać tylko jeden ar pod szkłem, to potrzebują w sezonie aż 10 ton węgla. A cena za tonę poszła w górę o nawet 300 proc. Przy takich kosztach działalność po prostu przestaje się im opłacać, w oczy zagląda im widmo bankructwa.
Wzrost cen, co skrupulatnie policzył CBOS, dostrzegli właściwie wszyscy dorośli Polacy – 99 proc. Niewiele mniej, bo aż 92 proc., spodziewa się, że to jeszcze nie koniec podwyżek. Opozycja widzi w tym analogie historyczne i wieszczy, że niezadowolenie społeczne zmiecie obecną władzę. – Kiedyś w Radomiu ludzie wyszli na ulice, bo mieli dość drożyzny – mówił podczas konwencji PO w tym właśnie mieście Donald Tusk. – Jeśli spojrzymy na Radom roku 1976 i Polskę dzisiejszą, to te obrazy są tak podobne, że aż doprowadzają do rozpaczy.
W tym, co mówi Tusk, jest dużo przesady, ale historycy dostrzegają spore analogie. – W obu przypadkach mamy okres stabilizacji ekonomicznej, wzrostu płac i poziomu życia, a potem nagły i poważny kryzys – komentuje prof. Andrzej Friszke, historyk PAN. – Hamowanie zawsze jest bolesne. Od Alexisa de Tocque­ville’a wiemy, że z wybuchem społecznego niezadowolenia należy się liczyć właśnie wtedy, gdy po okresie poprawy nadchodzi regres.
CZYTAJ TAKŻE
JAK SIĘ CZUJESZ? NOWA MAPA POLSKICH EMOCJI. ROZMOWA Z MARCINEM DUMĄ, badaczem opinii publicznej: Boimy się dziś, że naszą przyszłością będzie bieda. Już nie chcemy pomagać ukraińskim uchodźcom. Nie widzimy wokół siebie niczego dobrego. Ale trochę się też oszukujemy >>>
Biorąc po Gomułce władzę, Edward Gierek postawił na konsumpcyjny socjalizm – pojawiła się coca-cola i guma do żucia, Polacy zaczęli nosić dżinsy i wyjeżdżać na wczasy do Bułgarii, a w ich domach stawały masowo lodówki i telewizory. Pytani przez OBOP w 1971 r., czy spodziewają się, że warunki ich życia ulegną poprawie, w czterech piątych odpowiadali twierdząco. I było lepiej, choć tylko do połowy dekady, kiedy system państwowej gospodarki, oparty na kredytach, okazał się dysfunkcyjny, a w PRL rykoszetem uderzyły skutki światowego kryzysu paliwowego z 1973 r. Do strajków w Radomiu doszło po ogłoszeniu przez rząd Piotra Jaroszewicza szokujących podwyżek (cukier zdrożał o 90 proc., mięso o 69 proc., masło i nabiał o 50 proc.). Jak konstatował Timothy Garton Ash: „Nikt nie może bezkarnie narobić apetytu i go nie zaspokoić”.
W tym właśnie zdaniu kryje się podobieństwo dzisiejszej sytuacji z tą sprzed niemal połowy wieku. PiS również narobił apetytu na lepsze, czyli przede wszystkim bogatsze jutro Polaków. I dziś musi się mierzyć z ogromnymi pokładami frustracji ludzi, którzy już wiedzą, że kreowana od siedmiu lat wizja władzy radzącej sobie wzorowo z wszystkimi ekonomicznymi wyzwaniami odeszła do lamusa.
Internet nie wierzy rządowi
Emocje, które dominują w naszym społeczeństwie, są zdecydowanie negatywne: króluje złość, gniew, a czasem wręcz wściekłość. Widać to najlepiej w internecie. Co ciekawe, najbardziej zaskoczeni są wyborcy PiS-u. Nie rozumieją, jak mogło dojść do takiej sytuacji i dlaczego rząd tym razem nie daje sobie rady. Pokazują to analizy Instytutu Badań Internetu i Mediów Społecznościowych. Wynika z nich, że wszystkie tematy dręczące społeczeństwo ustąpiły na rzecz jednej kwestii. Głowy zaprząta nam niemal wyłącznie inflacja: koszty prądu i gazu, dostępność i ceny węgla, wzrost cen styropianu, ceny benzyny, słabnący wobec euro i dolara złoty, wzrosty stóp procentowych, koszty żywności oraz usług. Jesteśmy tym wszystkim przerażeni.
– Ludzie ewidentnie oczekują na pomoc państwa – twierdzi Michał Fedorowicz, prezes IBIiMS. – Numerem jeden jest sprawa węgla. Węgiel ma przede wszystkim być, i ma być po tysiąc złotych. Jeśli władzy nie uda się tego załatwić, to nie będzie zmiłuj.
Z analiz internetu wynika, że Polacy przestają wierzyć w uspokajające komunikaty. Zwłaszcza w buńczuczne deklaracje na temat bezpieczeństwa energetycznego Polski. „Na jesieni węgiel dla indywidualnych odbiorców na pewno będzie dostępny”. Tak twierdził na początku czerwca wicepremier Jacek Sasin. Ale dziś te słowa nic już nie znaczą – deficyty są szacowane na co najmniej kilka milionów ton i ludzie nie wierzą, że będzie lepiej.
– Tym samym PiS wpadło w pułapkę sprawczości, którą samo na siebie zastawiło – dodaje Fedorowicz. – Setki negatywnych komentarzy wkurzonych mieszkańców małych miasteczek, głosujących w większości na PiS, którzy teraz nie mogą kupić węgla, są najlepszym barometrem dla partii rządzącej. Przez lata PiS przekonywało własnych wyborców w sieci, że jest omnipotentne, a tymczasem dziś, w odczuciu tych samych uczestników bańki propisowskiej, okazuje się bezradne wobec drożyzny.
Na dodatek komunikacyjna strategia władzy jest dość toporna i właściwie polega na jednej metodzie: powtarzaniu jak mantry, że mamy do czynienia z „putinflacją”, za którą w stu procentach odpowiada prezydent Rosji. Kłopot w tym, że w sytuacji gwałtownego spadku wiary w skuteczność poczynań rządu, niepotrafiącego zatrzymać spirali podwyżek, ten przekaz nie trafia już do Polaków. Zgadza się z nim raptem 17 proc. z nas. Aż 39 proc. Polaków, jak wynika z sondażu IBRiS dla „Rzeczpospolitej”, winą za i­­nflację obarcza rząd Prawa i Sprawiedliwości, a 15 proc. – NBP.
Szef banku centralnego też władzy raczej nie pomaga. Kolejne występy medialne Adama Glapińskiego budzą irytację obywateli, fale negatywnych komentarzy w sieci i konsternację rynków finansowych. Według analiz IBIiMS żadna inna instytucja nie ma tak złego wizerunku w mediach społecznościowych jak NBP i jego szef. Powody tej niechęci nie są przesadnie skomplikowane. Prezes potrafi w piątek ogłosić, że jeszcze w trakcie wakacji spodziewa się szczytu inflacji, a potem jej spadku, by już we wtorek zapoznać opinię publiczną z projekcją analityków NBP, wedle których szczyt – niemal 19-procentowy, a w czarnym scenariuszu nawet 26-procentowy – przypadnie dopiero na pierwszy kwartał 2023 r. Szefowi najważniejszego banku w Polsce brakuje wiarygodności – to autentycznie martwi Polaków.
Nadchodzi świadomość
Trzeba przyznać, że partia władzy jest również ofiarą splotu nieprzewidywalnych okoliczności. W czas zawirowań gospodarczych weszliśmy bowiem w cieniu dwóch innych katastrof: pandemii i wojny. Oba te nieszczęścia mocno zszargały nam nerwy, a przecież ani pandemia nie jest już za nami (wzbiera właśnie kolejna fala zakażeń), ani konflikt za wschodnią granicą Polski nie zbliża się ku końcowi.
– Wszyscy funkcjonujemy w sytuacji dużej niepewności – mówi prof. Przemysław Sadura, socjolog z UW, który na początku czerwca przeprowadził szereg wywiadów grupowych, tzw. fokusów. – Osoby starsze, nawet jeśli nie znają II wojny światowej z autopsji, są pokoleniem wojennej traumy. Dorastały w jej cieniu. Dlatego dziś to oni bardziej niż młodzi obawiają się rozszerzenia wojny rosyjsko-ukraińskiej na Polskę czy całą Europę. Mniej martwi ich gospodarka, może dlatego, że na początku lat 90. doświadczyli hiperinflacji i wiedzą, że z tym zjawiskiem da się żyć. Co innego młodzi, którzy tak potężnego wzrostu cen nigdy nie widzieli. Obawę przed inflacją w ich przypadku potęgują rosnące raty kredytów lub oddalające się szanse na jego uzyskanie i tym samym – na własne mieszkanie. Oni bardzo się boją o swoją przyszłość.
Prócz konieczności radzenia sobie z negatywnymi emocjami wywoływanymi przez aktualne problemy stanęło przed nami także nie lada wyzwanie: wyobrażenia sobie niewyobrażalnego, czyli świata po wzroście gospodarczym. Przecież od ponad 30 lat poprawiało się, mniej lub bardziej, niemal wszystkim. Tymczasem teraz sytuacja zdecydowanej większości z nas będzie się stale pogarszać.
– Uświadomienie sobie tego jest jeszcze przed nami – uważa prof. Sadura. – Pandemia, wojna, kryzys uchodźczy i drożyzna to zresztą tylko część z kryzysów, które towarzyszyć będą nabierającej tempa zmianie klimatycznej. Zobaczymy, jak sobie z tym poradzimy.
Z całą pewnością drożyzna będzie tematem numer jeden kampanii ­parlamentarnej, która – choć do wyborów został ponad rok – już od kilkunastu tygodni trwa w najlepsze. Na razie PiS notuje same wizerunkowe wpadki, a rady premiera Morawieckiego, by ocieplać domy przed sezonem grzewczym, choć z jednej strony są sensowne, to z drugiej świadczą o wyczerpaniu się pomysłów władzy na kryzys. Rząd już nie proponuje kolejnych tarcz antyinflacyjnych, ale zrzuca odpowiedzialność ze swoich barków na społeczeństwo. Sam Jarosław Kaczyński momentami zaklina rzeczywistość, jak w Płocku, gdzie 15 lipca przekonywał, że „mimo sił zewnętrznych, które nam bardzo nie sprzyjały, pandemii, wojny, po siedmiu latach będziemy o około 30 proc. bogatsi”. W takie zapewnienia już mało kto wierzy. Ludzie czują, że 500 plus nie jest warte tyle, ile wiosną 2016 r., i że z dnia na dzień biednieją. Dużo mniejsze znaczenie ma wówczas to, z jakiego poziomu życia się spada. Istotny jest sam ruch w dół.
Na ciekawy paradoks zwraca uwagę prof. Radosław Markowski, socjolog z Uniwersytetu SWPS: – W 2015 r. przeciętny Polak miał się lepiej niż jeszcze dwa-trzy lata wcześniej, a mimo to dał się porwać narracji PiS-u o Polsce w ruinie. Tymczasem teraz, kiedy PiS trąbi wszem wobec o sukcesach swoich rządów, ludzie przestają iść za tym głosem. Bo na własnej skórze odczuwają, że zaczyna się im wieść gorzej.
Ile polityk obieca
Tym samym na naszych oczach zerwana została niepisana umowa społeczna, jaką PiS miało przez lata ze swoimi wyborcami, i to nie tylko tymi z twardego jądra, ale przede wszystkim niezdecydowanymi, których głosy dały mu zwycięstwo w 2015 i 2019 r. Prof. Antoni Dudek, historyk i politolog z UKSW, nazywa ich „elektoratem socjalnym”. Ta umowa zakładała, że PiS będzie dawało „ludowi” to, co wcześniej rozkradały „elity”, i że – jak klarowała w 2017 r. Beata Szydło – będzie reprezentowało tych, którzy w czasach PO-PSL „byli zapomniani i nie mieli poczucia godności”.
Dziś już widać, że po siedmiu latach u władzy PiS samo oddaliło się mocno od społeczeństwa. W karykaturalny sposób objawiło się to podczas niedawnej afery ze szczecińską radną, Małgorzatą Jacyną-Witt, która sfotografowała się na polu golfowym, a potem dorzuciła, że to ona „jest elitą”. Kaczyński zawiesił ją w prawach członka PiS-u i kazał wszcząć postępowanie dyscyplinarne. Ale mleko już się rozlało.
– W kryzysie bogactwo władzy szczególnie mocno drażni ludzi – uważa prof. Dudek. – To w zasadzie klucz do zwycięstwa opozycji, czy uda się jej wyciągnąć na światło dzienne wszystkie „tłuste koty” PiS-u, pokazać skalę tego klientelistycznego systemu i przebić się z tą opowieścią do wyobraźni mas. To może być dla tej władzy najcięższy z możliwych cios. Bo nie da się wyrzucić setek, tysięcy opływających w przywileje działaczy ­PiS-u, którzy na chude lata przygotowali sobie złote spadochrony.
Wprawdzie TVP nadal robi, co może, by utrzymywać widzów w przekonaniu, że PiS jest jedynym gwarantem świetlanej przyszłości Polski, ale także i ta propaganda zderzyła się już z rzeczywistością. Tak uważa wicemarszałek Senatu Michał Kamiński z Koalicji Polskiej, który w 2005 r., jeszcze jako polityk PiS-u i spin doktor Jarosława Kaczyńskiego, był współautorem słynnego spotu z produktami znikającymi z lodówki po ewentualnym wprowadzeniu przez PO podatku liniowego.
– Dzisiejsza propaganda nie działa na poziomie każdorazowej wizyty obywatela w sklepie – mówi Kamiński. – Pan, pani, społeczeństwo płaci za swój koszyk tu i teraz, kiedy premierem jest Morawiecki, więc marketingowe zaklęcia, czego Jacek Kurski ewidentnie nie rozumie, już temu rządowi nie pomagają.
Wszyscy się zorientowali, że trzeba grać inflacją. Podróżujący po kraju Donald Tusk właściwie nie mówi o niczym innym. Krytykę nieudolności rządu łączy z deklaracjami, że „jeśli skończy się PiS, to skończy się inflacja”, oraz zapowiedziami usunięcia z urzędu Adama Glapińskiego, na co bank zareagował złożeniem zawiadomienia o możliwości popełnienia przez byłego premiera przestępstwa. Lider Polski 2050 Szymon Hołownia kpi, że PiS obiecywało nam „niemieckie płace i polskie ceny, a mamy polskie płace i niemieckie ceny”, a Włodzimierz Czarzasty z Nowej Lewicy wylicza, że „co szósta złotówka przestała istnieć”. Na razie nie widać, by – prócz chwytliwych bon motów – opozycja miała jakikolwiek pomysł na poprawę sytuacji gospodarczej, bo przed nadciągającą stagflacją raczej nie uratuje nas ani odblokowanie pieniędzy z unijnego Funduszu Odbudowy, ani postulowane ograniczenie budżetu Kancelarii Premiera, ani tym bardziej 20-procentowe podwyżki wynagrodzeń w sferze budżetowej, o czym mówi od tygodni Tusk. Jest więc mało prawdopodobne, by teraz któryś z polityków, przebrany w szaty Winstona Churchilla, uświadomił naród, że czeka nas „krew, znój, łzy i pot”. Raczej trzeba się spodziewać festiwalu populistycznych obietnic i uspokajających tonów.
– Nikt ci tyle nie da, ile polityk obieca – podsumowuje politolożka dr Anna Materska-Sosnowska z UW i Fundacji Batorego. Jej zdaniem zwrot ugrupowań opozycyjnych w stronę miękkiego populizmu jest słuszny. Inaczej z PiS-em nie wygrają.
– Polacy głosują różańcem i portfelem – dodaje. W sytuacji, kiedy Kościół jest coraz słabszy, a praktykujących ubywa, punkt ciężkości przesuwa się na coraz chudszy portfel.
Dziś trudno prognozować, jakie będą ostateczne polityczne konsekwencje inflacji. Opinia publiczna jest w tych niepewnych i nieprzewidywalnych czasach labilna, trudno uchwycić jednoznaczne trendy. – Na pewno obserwujemy demobilizację miękkiego elektoratu PiS-u. Dziś ci ludzie mówią, że raczej na tę partię już nie zagłosują – mówi prof. Sadura. – Jednocześnie stanu posiadania nie zwiększa opozycja, bo ci, którzy odwrócili się od Jarosława Kaczyńskiego, wcale nie zasilają jej szeregów.
Według socjologa wciąż nie widać, by to opozycja wygrywała na kryzysie. Znaczące jest to, że kiedy pytał respondentów, na kogo oddadzą swój głos, to często odpowiadali, że na opozycję. Ale kiedy dopytywał o to, kto wygra, ci sami ludzie odpowiadali, że jednak PiS. – Mamy demobilizację po obu stronach – tłumaczy Sadura. – Na dziś to wygląda tak, że wybory wygra ta strona, której elektorat będzie mniej zdemobilizowany.
Antoni Dudek potwierdza, że reakcje społeczeństwa są teraz mało przewidywalne. Politolog rozważa dwa scenariusze. Pierwszy to zapadanie się ludzi w sobie, ucieczka w prywatność, czego konsekwencją będzie niska frekwencja podczas wyborów w 2023 r. Wówczas o wyniku elekcji zawsze decydują twarde elektoraty ugrupowań. Prawdopodobny jest jeszcze inny scenariusz: eksplozja niezadowolenia i masowy udział w wyborach. Ale to, zdaniem prof. Dudka, nie gwarantuje powrotu Tuska do władzy. Ludzie mogą odrzucić nie tylko PiS, ale całą klasę polityczną.
To zaś oznacza wejście na scenę zupełnie nowych aktorów. Dziś nawet nie sposób ich sobie wyobrazić. ©",KAROLINA LEWICKA,01.08.2022,https://www.tygodnikpowszechny.pl/lepsze-jutro-bylo-wczoraj-177120
42,MOJA GLOBALNA PARAFIA,"Pandemia może zmienić oblicze Kościoła w Polsce, ale to nie pandemia wyprowadzi z niego ludzi.","Od połowy października korzystam z dyspensy od uczestnictwa w mszy w niedziele i święta. Wcześniej przydarzyła mi się kwarantanna, a wiosną, tak jak wszystkim, lockdown i poprzednia dyspensa. Nie mam grzechu ani zasługi, ani też dylematu, czy to właściwe być kolejną osobą, której obecność na Eucharystii stanowiłaby przekroczenie limitu uczestnictwa.
Jestem z diecezji tarnowskiej – u nas nie musimy się martwić, że wierni nadmiernie korzystają z dyspensy, bo tak nie jest. Przypuszczam, że jestem w mniejszości. Nie oznacza to, że nie jest mi smutno, że niedzielna msza nie jest dla mnie fizycznym pójściem do kościoła. Wiele razy myślałam, żeby może iść, bo przecież inni wierni nie przejmują się limitami. Czemu ja mam być „pod linijkę”? Jednak całe moje dorosłe życie zbudowałam wokół bycia osobą odpowiedzialną za siebie i innych, akceptującą różne trudności i małe poświecenia w imię większego dobra. Moje momenty przekraczania uznanych norm były nieliczne, najczęściej mocno odżałowane, a powrót „pod linijkę” przynosił ulgę.
Niespodziewane możliwości
W pandemii pogodziłam się z czasową utratą normalności. Nie pojechałam na wakacje, nie urządziłam imprezy imieninowej, w wyborach głosowałam korespondencyjnie. Moja córka miała skromną, kameralną komunię w gronie najbliższych i urodziny na wolnym powietrzu, gdy latem poluzowano obostrzenia. Nie przeszkadza mi, że ograniczając aktywność społeczną w dobie epidemii mogę być porównywana do Michaela Jacksona, który najbardziej bał się zarazków, a i tak umarł młodo. Ja znam swoją motywację i wiem, że robię to w nadziei, że kiedyś będą jakieś wspólnotowe owoce moich wyrzeczeń.
W czasie pandemii słowo „wspólnota” sprawia mi jednak pewien kłopot, bo dotąd wspólnotę utożsamiałam z tym, co lokalne, fizycznie bliskie, a obecny czas wzmożonego siedzenia w domu daje wrażenie jakiejś globalnej kwarantanny na wszystkich kontynentach. W tym momencie dla mnie wspólnotą są ludzie, którzy tak jak ja poważnie podchodzą do tematu utrzymania stabilności zdrowia publicznego w dobie epidemii.
Czytaj także: Ks. Andrzej Draguła: Kościół na kwarantannie
  Cotygodniowa, a nawet częstsza msza online także zmienia moją optykę wspólnoty. Bardziej czuję się częścią globalnego Kościoła niż parafianką w swoim mieście. Nie jest to uderzenie w parafię, która w pełni zaspokaja potrzeby wielu osób, w tym moich rodziców, ale poszukiwanie własnego katolicyzmu w szerszym kontekście nieograniczonego Boga i jego Kościoła. Wielu katolikom w mojej części Polski odpowiada retoryka karzącego palca Bożego, a moje potrzeby duchowe są inne i pozostają trudne do zrealizowania na gruncie lokalnym, gdzie przeważa narracja konserwatywna.
Odczuwam to zwłaszcza teraz, gdy globalny czas choroby i umierania jest wołaniem o miłosierdzie Boga i dla siebie nawzajem. Znamienne jest to, że towarzyszące mi od dawna pragnienie, by poznać mój Kościół bardziej miłosierny i bardziej różnorodny, stało się możliwe do zrealizowania w pandemii, przy wykorzystaniu internetu i daru rozumienia języka angielskiego. Odwiedziłam w ten sposób wiele miast w Kanadzie, USA, ­Irlandii, a także katolicką misję amerykańską w Berlinie. Wielu moich znajomych i krewnych mieszkających za granicą zapraszało mnie do swoich kościołów, z czego chętnie korzystałam.
Podróże online
Wielkanoc obchodziłam w niewielkim, zabytkowym kościółku w Loudonville, w amerykańskim stanie Ohio, a potem późną jesienią modliłam się tam również za ofiary HIV/AIDS w niedzielę poprzedzającą Światowy Dzień Walki z AIDS. Poleciłam ten kościół moim polskim znajomym, zmęczonym wałkowaniem tematyki grzesznego seksu ludzi świeckich. Byli wdzięczni za przesłanie radości chrześcijaństwa, które tam otrzymali, i za inspirację do niesienia pomocy potrzebującym.
W Niedzielę Miłosierdzia wybrałam się do Berlina i cieszyłam się, że Jan Paweł II jest nadal szczerze doceniany na Zachodzie właśnie z powodu usankcjonowania roli miłosierdzia w dziele zbawienia. Nawet przy ogólnie mniej entuzjastycznej ocenie jego pontyfikatu niż ta, do której jesteśmy przyzwyczajeni w Polsce, Karol Wojtyła pozostaje kimś ważnym w dziedzictwie Kościoła powszechnego jako człowiek wiary i przebaczenia oraz papież niezwykłych czasów. Warto pamiętać, że nie stał się nagle postacią negatywną, a stawiane obecnie w Polsce i na świecie bolesne pytania o odpowiedzialność Kościoła za czyny pedofilskie i inne grzechy przeciw godności ludzi młodych czy zależnych nie oznaczają negacji jego wielkości czy świętości. Rozważania o błędach przeszłości, by uniknąć ich w przyszłości, nawet za cenę odrobinę niższego piedestału dla naszego wybitnego rodaka są moim zdaniem potrzebne.
Mierząc się z trudnymi tematami słuchałam w Katedrze Chrystusa Króla w Lexington, w stanie Kentucky, kazania biskupa Johna Stowe’a, który w Niedzielę Dobrego Pasterza potępił manipulacje i zwodnicze działania tych duszpasterzy, którzy obdarzeni zaufaniem owiec perfidnie je wykorzystali – a mieli przecież zapewnić im bezpieczeństwo na drodze do zbawienia. Głos pasterza powinien być zawsze jednoznaczny, pozbawiony podstępu i prowadzący do Chrystusa.
Innym razem w tym samym kościele uczestniczyłam w komunii i bierzmowaniu dorosłej kobiety, dzieląc jej radość i wzruszenie, a w niedzielę Chrystusa Króla królewskie atrybuty Jezusa rozważałam przez pryzmat upokorzeń męki Pańskiej i wywyższenia na krzyżu. Zmartwychwstały Król przychodzi w chwale nie po to, by napawać się tryumfem, ale po to, by zadbać o dobro tych, których ukochał bezwarunkowo.
W Edmonton w Kanadzie oddawałam co boskie Bogu, a co cesarskie cesarzowi. Podkreślając nadrzędny charakter prawa Bożego biskup Richard William Smith zaznaczał, że praw ludzkich i norm życia społecznego nie należy lekceważyć, zwłaszcza jeśli wynika z nich jakieś szerzej rozumiane dobro. Odniósł to do przestrzegania zasad bezpieczeństwa w czasie pandemii i podkreślił rolę rodzin i Kościoła domowego w budowaniu wspólnego domu Bożego w życiu doczesnym, co oddziałuje na Królestwo Boże w wieczności.
W Polsce aspekt bezpieczeństwa i odpowiedzialności obywatelskiej w walce z chorobą niestety nie doczekał się aż takiej walidacji, ale pozytywne zaskoczenie przeżyłam w niedzielę Świętej Rodziny w Łęgu Tarnowskim (Zamoście), gdzie nie tylko pięknie podkreślono rolę domu i rodziny w budowaniu kościelnej wspólnoty, lecz także wypracowano ogólną wspólnotową zgodę w kwestii przyjmowania komunii na rękę. Kapłan, który nie wstydził się publicznie dezynfekować rąk przed podaniem komunii wiernym, nie tylko zadbał o powierzonych mu parafian, ale też okazał im szacunek i wdzięczność za osobiste przybycie na Eucharystię. W diecezji, gdzie takie standardy nie są oczywiste, jest to chlubny przykład wzajemnej troski w tej parafii.
Gorycz i perły
Nie zamykając się na polski katolicyzm, brałam udział w mszach w różnych częściach kraju, także w mojej diecezji i parafii. Nawet w obrębie kraju mamy różnorodność, ale zasadniczo widać dwa nurty postrzegania roli dziecka Bożego. Nurt pierwszy z silnymi akcentami konserwatywnymi i inklinacjami przedsoborowymi, które są nadal mocne nie tylko w obrządku trydenckim, oferuje archetyp dziecka Bożego, które zostanie sprawiedliwie osądzone i ma się czego bać. Drugi nurt, który całkiem niedawno przypomnieli mi warszawscy dominikanie na Freta, to afirmacja dziecka Bożego, z którego Bóg pragnie być dumny. W obu przypadkach chodzi o zachowanie przykazań i ludzkiej godności, ale dla mnie możliwy zachwyt Boga nad człowiekiem jest dużo piękniejszą obietnicą i motywacją niż strach przed gniewem Boga i miejscówką w piekle. Zamiast przełykać gorycz duszpasterstwa potępiającego inność czy samodzielne myślenie, chcę w ramach mojej wiary szukać pereł.
Czytaj także: Z powodu pandemii tegoroczna kolęda przybrała nieznane dotąd formy. Czy to początek nowych tradycji w polskim Kościele?
  W Polsce tych pereł było i jest wcale niemało. Niedziela Palmowa w Opolu z ojcem Grzegorzem Kramerem była kameralnie piękna i pełna ciepła. W Tarnowie w parafii Chrystusa Dobrego Pasterza w Nowy Rok poczułam się dowartościowana jako matka i wdzięczna za miłość moich dzieci, a także bardzo potrzebna w zwyczajności dnia codziennego. W Łodzi u jezuitów uczyłam się współpracy z Duchem Świętym, a u dominikanów usłyszałam, że zaraz po swoim zmartwychwstaniu Jezus ukazał się kobietom, żeby je docenić – w czasach, gdy kobiety niewiele znaczyły w swoich społecznościach. Czyniąc je świadkami Dobrej Nowiny, wywyższył je i wskazał ich znaczenie dla Kościoła, które współcześnie powinno być lepiej zaznaczone. Chciałabym, żeby było, bo głos kobiet nadal nie jest tym, który Kościół w Polsce chce usłyszeć. Pytania kobiet są denerwujące, ich emocje traktowane po seksistowsku, jako histeria, ich intencje podejrzane i kwestionowane.
W Polsce raczej nie uda się zobaczyć kobiety rozdającej wiernym komunię i to jeszcze na rękę. Zobaczyłam to w Irlandii, również u dominikanów, i poczułam ukłucie zazdrości.
Wartość różnorodności
I to właśnie tam, w Galway w Irlandii, pięć dni przed Bożym Narodzeniem, z ust starszego, z trudem poruszającego się kapłana padły słowa, że łatwiej zbudować kościół niż wspólnotę. W tym samym kazaniu zaznaczył, że Jezus jest naszym najpiękniejszym prezentem na Boże Narodzenie i rozpakowując ten prezent, mamy obowiązek dzielenia go z innymi. Jestem wdzięczna, że Jezus dzisiaj żyje w bogactwie różnorodności Kościoła i tym chciałabym się podzielić z tymi, którzy również pragną szerszej wspólnoty. Dla mnie Kościół w dobie pandemii to globalna parafia, w ramach której Jezus zaprasza mnie do przyjmowania jego słów wypowiadanych w różnych językach i z różnymi akcentami, do miłosiernego spojrzenia na bliźniego, a przede wszystkim do powszechności zbawienia.
Pandemia może zmienić oblicze Kościoła w Polsce, ale to nie pandemia wyprowadzi z niego ludzi. Duchowni o tym wiedzą, ale niewielu przyzna się do odpowiedzialności swojego stanu za zniechęcenie wiernych, którzy przyjaźnią się z gejami i nie głosują na prawicę. Niewielu też dostrzeże niezgodę dużej części katolików na podwójne standardy moralne stosowane wobec świeckich i kleru i na różne oceny bardzo podobnych grzechów.
Na razie w południowej Polsce przywiązanie do Kościoła jest silne. Obawy, że osoby korzystające z dyspensy opuszczą Kościół na stałe, są raczej przesadzone. Katolicy regularnie obecni na mszach online w większości mają szczere intencje powrotu do regularnych praktyk w stacjonarnym kościele. Możliwe, że znajdą się między innymi i tacy, którzy po opanowaniu sytuacji epidemicznej niejedną niedzielę planować będą wokół mszy w innej miejscowości niż ta, w której mieszkają. Nadal jednak Eucharystia będzie dla nich esencją niedzieli. Nie wrócą zaś ci, którzy odejście już od jakiegoś czasu brali pod uwagę, być może dlatego, że Kościół w Polsce o nich nie zawalczył dobrym słowem, przyjaznym gestem czy szczerym zrozumieniem. ©
Autorka jest socjolożką, absolwentką UJ i University of Exeter w Wielkiej Brytanii, tłumaczką tekstów akademickich, pracownicą samorządową.",ANNA JASTRZĘBIEC-WITOWSKA,01.02.2021,https://www.tygodnikpowszechny.pl/moja-globalna-parafia-166361
43,ZAKRES PIĄTEGO PRZYKAZANIA,"Czasami się wstydzę, że ona istnieje – powiedział w wywiadzie dla Deonu kard. Kazimierz Nycz, komentując fakt „ścisłej korelacji między szczepieniami a poziomem religijności czy z wynikami głosowania” na mapie Polski.","Metropolita warszawski podkreślił, że sam ciężko przeszedł COVID-19 i dlatego m.in. zachęca wiernych do szczepień. Nie ukrywa, że spotykają go za to pogróżki. „Wypowiadam się na temat szczepień, bo uważam, że taka jest rola Kościoła i że ten głos powinien być jednoznaczny – podkreśla. – W sytuacjach nadzwyczajnych, a taką jest pandemia, obowiązuje pewien porządek, który trzeba włączyć, bo wchodzimy w zakres piątego przykazania, czyli troski o czyjeś zdrowie”.
O szczepieniach mówił także pomocniczy biskup krakowski Damian Muskus. Podczas kazania na Przeprośnej Górce koło Częstochowy – poświęconego m.in. napięciu między miłością do siebie a miłością do bliźniego – powiedział: „O ile można jeszcze zrozumieć autentyczne ludzkie lęki powstrzymujące przed decyzją o przyjęciu szczepionki, o tyle nie do przyjęcia jest negowanie jej skuteczności, obrażanie ludzi, którzy promują akcje szczepień, przemoc słowna w debacie publicznej czy akty wandalizmu”. Ocenił, że takie postawy wydłużają czas powrotu do normalności, a także „obrażają pamięć milionów ofiar na całym świecie”. ©℗",MAM,16.08.2021,https://www.tygodnikpowszechny.pl/zakres-piatego-przykazania-168723
44,KSIĘŻA BEZ MASEK,Po poluzowaniu obostrzeń epidemiolodzy spodziewają się wysypu ognisk choroby jeszcze latem – mają nimi być m.in. kościoły. Czy na polskiej krzywej zachorowań zaobserwujemy „efekt Bożego Ciała”?,"Lockdown zgasił pierwszą falę zachorowań na COVID-19. Niemniej epidemiolodzy, z którymi rozmawiam, przygotowując tekst do najbliższego numeru „TP”, są zgodni co do tego, że odmrażanie gospodarki to nie czas normalności. Mówią raczej o wychodzeniu z bunkra z wysoko postawioną gardą. Tymczasem większość Polaków zaczęła zachowywać się tak, jakby wirusa już nie było. Luzowanie zasad sanitarnych i ignorowanie przez społeczeństwo tych utrzymanych z pewnością przyniesie wzrost zachorowań – ostrzegają eksperci.
Nawet jeśli przyjąć, że z koronawirusem zetknęło się już 2-3 proc. Polaków (czyli nawet milion), to do tzw. odporności stadnej droga daleka. Siedzenie w domu zabezpieczyło nas przed scenariuszem włoskim czy hiszpańskim, gdzie lekarze musieli decydować, kogo podłączyć do respiratora, ale nie zapewniło nam przecież odporności. W sponiewieranym przez SARS-CoV-2 Nowym Jorku prawdopodobnie kilkanaście procent populacji ma przeciwciała. O odporności grupowej można mówić przy poziomie 60-70 proc. Bez szczepionki raczej go nie osiągniemy.
Od maja rząd odmraża polską gospodarkę, dla której każdy dzień lockdownu oznaczał miliardowe straty. Zaczęło się od zwiększenia limitu osób mogących przebywać w sklepie spożywczym, kończy się na częściowym otwarciu stadionów, umożliwieniu organizacji wesel na 150 osób i zniesieniu jakichkolwiek limitów w kościołach.
Moi rozmówcy nazywają to igraniem z ogniem i spodziewają się wysypu większych i mniejszych ognisk choroby jeszcze latem. Wymieniają, oprócz zakładów pracy, szpitale, lokale weselne i kościoły. Ubolewają, że obostrzenia są znoszone bez komentarza, że wirus wciąż jest wśród nas, i że musimy chronić szczególnie ludzi starszych i przewlekle chorych. Koronawirus grozi im ostrym zapaleniem płuc mogącym prowadzić do śmierci.
W tym kontekście niepokojące jest to, co można obserwować w polskich kościołach. Na ogół wierni tłoczą się we wnętrzu nie zachowując żadnego dystansu. Pozytywnie wyróżniają się ci proboszczowie, którzy zapewnili dobre nagłośnienie na placu przed kościołem i wychodzą tam z komunią św. Niektórzy biskupi zdecydowali o odwołaniu tradycyjnych procesji Bożego Ciała, zezwalając, by szły jedynie dookoła kościoła. W diecezjach krakowskiej, opolskiej czy białostockiej przeszły jednak ulicami miast. Abp Marek Jędraszewski napisał w komunikacie: „gorąco zachęcam do włączenia się w przygotowania do procesji oraz do licznego w nich udziału”. Przypomniał o zasadach: zakryć usta i nos, trzymać dystans od innych. Mimo że o dobry przykład było trudno (nawet zdjęcia opublikowane na stronie archidiecezji dowodzą, że ani jeden z księży nie miał maski), spora część wiernych miała przynajmniej zasłonięte twarze.
Zastrzeżenia sanitarne polskiego Kościoła są dość różnorodne i zależą od diecezji, łączy je natomiast ogólnikowość (typowy komunikat brzmi: „należy zachować wszystkie zalecenia”). Efekt: opisany powyżej przebieg typowej mszy. Warto rzucić ekumeniczne spojrzenie na krakowską parafię luterańską, gdzie – po przywróceniu nabożeństw w zeszłą niedzielę – wprowadzono limit 27 uczestników (są zapisy), którzy muszą nosić maseczki, a przed wejściem zdezynfekować ręce; komunia jest udzielana wyłącznie na rękę.
W innych krajach odmrażających gospodarkę do wzrostu zachorowań doszło po kilku tygodniach. Czy na naszej krzywej zachorowań zaobserwujemy „efekt Bożego Ciała”? Jeśli, to zapewne w połączeniu z efektem meczów, wesel i robienia zakupów bez maski na twarzy. Epidemiolodzy radzą, by bez względu na dominującą w mediach zwykłych i społecznościowych narrację trzymać się podstawowych zasad sanitarnych: w pomieszczeniach nosić maseczki zakrywające usta i nos, często myć ręce, zachowywać dystans 2 metrów. Według niedawnej publikacji „The Lancet” to środki nie tylko tanie, ale bardzo skuteczne w zapobieganiu transmisji wirusa. Warto te zasady samemu stosować (chroniąc nie tylko siebie, ale i innych, co jest wyrazem wartości jak najbardziej chrześcijańskich) – i przypominać o nich duszpasterzom.
Czytaj także: Każde zniesienie restrykcji to oddech dla gospodarki. Rząd liczy, że „jakoś to będzie”. Przed nami wakacje, a po nich jesień, kiedy druga fala COVID-19 – co do jej nadejścia eksperci są dość zgodni – pokryje się z sezonem grypowym.
  Więcej o przedwczesnej radości z poluzowania obostrzeń i grożących nam skutkach ich bagatelizowania w najbliższym numerze „Tygodnika Powszechnego” – w kioskach od środy 17 czerwca, w aplikacji i na Kindle już 16 czerwca wieczorem.",MACIEJ MÜLLER,11.06.2020,https://www.tygodnikpowszechny.pl/ksieza-bez-masek-163665
45,DUSZPASTERSTWO WE MGLE,"Refleksja Komisji Episkopatu ds. Duszpasterstwa nad stanem Kościoła pokazuje, że polskie duchowieństwo nie myśli o przyszłości, tylko tęskni do stanu przed pandemią.","Nie dość mamy w Kościele polskim problemów z laicyzacją życia religijnego, dechrystianizacją kultury, postępującym permisywizmem moralnym i ideologią gender”, to jeszcze pandemia przyniosła „odizolowanie od sakramentów świętych i rozbicie wspólnoty kościelnej”. To cytat z wydanej przez Komisję Duszpasterstwa KEP publikacji „Duszpasterstwo w czasie pandemii”. Jej autorzy szukają sposobu, by czas trwającej nadal pandemii „stał się szansą duszpasterską – jak to ujął we wstępie abp Wiktor Skworc.
Co najmocniej niepokoi duchownych? Fakt, że koronawirus odebrał wiernym możliwość zwyczajnego „chodzenia do kościoła”. Obawiają się, że uczestnictwo w internetowych transmisjach pozostanie stałym zwyczajem części wiernych. Czują, że tracą z nimi kontakt, i nie potrafią ukoić ich lęków wynikających z odłączenia od sakramentów. Od troski niedługa jednak droga do zarzutów: oto wierni „dziwnie posłusznie zgadzają się na ograniczenia w praktykach religijnych”. A przecież w czasie wielkich epidemii średniowiecznych „świadectwo wiary, powierzenie się Bogu i determinacja wiernych były większe, nawet za cenę zachorowania i śmierci”. Na tym tle nie zaskakuje niedawny wywiad abp. Stanisława Gądeckiego, w którym dziwił się, że ludzie robią zakupy i jeżdżą autobusami, ale w życiu religijnym korzystają z dyspensy (choć wiadomo, że koronawirus najlepiej przenosi się w niewietrzonych pomieszczeniach).
W publikacji wyróżnia się rozdział autorstwa ks. Przemysława Sawy. Autor przyznaje, że „w zwyczajnym duszpasterstwie przed pandemią praktycznie nikt nie wprowadzał ludzi” w takie tematy, jak komunia duchowa, co teraz okazałoby się bezcenne. Ubolewa nad magicznym podejściem do religii, rodzącym poglądy, że hostia i namaszczone ręce kapłańskie nie roznoszą patogenu. Krytykuje straszenie katastroficznymi wizjami kary Bożej za grzechy lub zaprzeczanie pandemii. Dostaje się kaznodziejom „często rozmijającym się z obowiązującymi praktykami Kościoła bądź zmierzającymi na obrzeża zdrowej teologii” (wymienieni są m.in. ks. Roman Kneblewski, ks. Piotr Glas i ks. Paweł Murziński).
Czytaj także: Pandemia może zmienić oblicze Kościoła w Polsce, ale to nie pandemia wyprowadzi z niego ludzi.
  Ks. Sawa w przeciwieństwie do większości współautorów nie skupia się na narzekaniu i dostrzega m.in., że w pandemii rośnie grono osób szukających dróg do Boga np. przez medytację. Podkreśla, że „niezbędna jest zmiana języka, uwzględnianie mentalności ludzi i postawa dialogiczna. Sam zaś przekaz winien być zaproszeniem, a nie narzucaniem chrześcijańskiej wizji”. Przy tym „brakuje odpowiedniego wsłuchiwania się w głos ludzi, ich myślenie i oczekiwania”, a „nie znając tego głosu, Kościół nie może stworzyć odpowiedniej i rozeznanej strategii”.
I tu leży sedno problemu z szukaniem duszpasterskich ścieżek przez komisję KEP. W spisie treści od góry do dołu figurują duchowni. Komisja nie zaprosiła do dyskusji samych zainteresowanych. Zamiast tego próbuje „wmyślać się” w ich potrzeby. Perspektywa zza biurka nie pozwoliła autorom dostrzec, że dla uratowania duszpasterstwa nie wystarczy rozmowa o technikaliach. Przecież na pandemię nałożyły się kolejne rozdziały kryzysu Kościoła związanego z nadużyciami seksualnymi księży oraz oburzenie nieskrywanym poparciem hierarchii dla działań PiS.
Nie ulega wątpliwości, że po pandemii nastąpi czas wielkiego „sprawdzam”, kiedy przyjdzie policzyć się w kościołach.",MACIEJ MÜLLER,08.02.2021,https://www.tygodnikpowszechny.pl/duszpasterstwo-we-mgle-166410
46,JEDNAK SEKULARYZACJA,"Opublikowane wczoraj przez CBOS wyniki badań religijności Polaków z jednej strony potwierdzają intuicje wielu komentatorów życia kościelnego w naszym kraju, z drugiej zaś strony powinny uświadomić ludziom Kościoła, że masowego chrześcijaństwa nad Wisłą uratować się już nie da.","W porównaniu z rokiem 2015 w 2021 dwa razy więcej osób w wieku 18-25 lat nie pojawia się w ogóle w kościołach. Teraz jest to już co trzeci młody człowiek. Regularnie zaś na nabożeństwach bywa tylko co czwarty.
Podobne zmiany zachodzą wśród nieco starszych. Co trzeciego z milenialsów także nigdy nie spotkamy na mszy, zaś regularnie uczestniczy w niej też niespełna jedna trzecia z nich. W przypadku ludzi w wieku 26-35 lat gwałtowny spadek praktyk religijnych nastąpił w ostatnich dwóch-trzech latach. W tym okresie podobną dynamikę zmian można zaobserwować także wśród średniego pokolenia. O ile w 2018 r. w ogóle nie praktykowało ok. 10%, teraz jest to już ponad 20%. Jedynie wśród osób urodzonych przed 1965 r. spadek praktyk religijnych nie jest aż tak widoczny (choć również następuje).
Nieco mniejsze spadki można zauważyć w sferze deklaracji osobistej wiary. Niewierzących przybywa wolniej niż niepraktykujących, obecnie jest to ok. 10% społeczeństwa. Tu jednak dają się zauważyć coraz większe różnice pomiędzy ludźmi gorzej i lepiej wykształconymi oraz między mieszkańcami największych, ponad półmilionowych miast a resztą kraju. Co piąty Polak (lub Polka) z dyplomem wyższej uczelni uznaje się za niewierzącego. Podobnie jak co trzecia osoba mieszkająca w Warszawie, Krakowie, Łodzi, Wrocławiu lub Poznaniu.
Badania, których wyniki CBOS właśnie opublikował, obejmują 30 lat (1992-2021). Pozwalają więc śledzić zmiany dwóch wymiarów religijności (autodeklaracji wiary i zaangażowania w praktyki religijne) w niemal całym okresie po upadku komunizmu. Widać z nich wyraźnie, że początkowo procesy sekularyzacyjne w wolnej Polsce postępowały bardzo powolnie (a czasami nawet się cofały). Przyspieszyły nieco po roku 2005 (czyli po śmierci Jana Pawła II). Jeszcze większego tempa nabrały ok. roku 2015, zaś gwałtowne „tąpnięcie” nastąpiło między rokiem 2018 a czasem obecnym.
Szukając przyczyn takiej a nie innej dynamiki zmian można wskazać na dwa zjawiska. Pierwszym jest przedostanie się do opinii publicznej informacji o przestępstwach przemocowo-seksualnych dokonywanych w przestrzeni kościelnej przez księży oraz o reakcjach hierarchów chroniących instytucję kosztem osób skrzywdzonych. Drugim jest oczywiście pandemia COVID-19, która spowodowała przerwanie lub osłabienie wielu nawyków społecznych – także tych związanych z uczestnictwem w praktykach religijnych.
Biorąc zaś pod uwagę, że procesy sekularyzacyjne postępują najszybciej wśród ludzi o największym potencjale kulturowym, można powiedzieć, że Kościół – a nawet więcej: chrześcijaństwo – będzie już za chwilę wspólnotą – i tradycją – mniejszościową. Nie sądzę, by tendencję tę dało się jeszcze odwrócić. Trzeba raczej głębokiego namysłu, jak się do niej przystosować.",PIOTR SIKORA,25.11.2021,https://www.tygodnikpowszechny.pl/jednak-sekularyzacja-169832
47,"BÓG PRZEBACZA ZAWSZE, CZŁOWIEK CZASAMI, NATURA NIGDY","To przysłowie zacytował Franciszek w wywiadzie udzielonym Austenowi Ivereigh i opublikowanym m.in. w „The Tablet” – spytany, czy pandemia jest szansą na „nawrócenie ekologiczne”.","Zauważył, że mało kto myśli dzisiaj o takich wydarzeniach, jak pożary trawiące Australię: „Nie wiem, czy katastrofy są zemstą natury; z pewnością natomiast są jej odpowiedzią”.
Pandemia jest według papieża czasem, w którym powinniśmy dostrzec ubogich. „W Rzymie niedawno pewien policjant powiedział do spotkanego człowieka: »Nie możesz być na ulicy, wracaj do domu«. Odpowiedź brzmiała: »Nie mam domu. Mieszkam na ulicy«”. Pytany o napięcie między instytucjonalnością i charyzmatycznością Kościoła, opowiedział o włoskim biskupie, który, odwiedzając szpitale, udzielał „z korytarza” absolucji ludziom leżącym w salach. Ponieważ kanoniści twierdzili, że tak nie można, zapytał Franciszka. Usłyszał od niego: „Czyń swoją księżowską służbę”. ©℗
Czytaj także: Solidarność i samotność - rozmowa z Ewą Bińczyk",MACIEJ MÜLLER,13.04.2020,https://www.tygodnikpowszechny.pl/bog-przebacza-zawsze-czlowiek-czasami-natura-nigdy-163053
48,PROBIERZ WIARY,,"Wszyscy jesteśmy w szoku – kapłani i wierni. Słyszę ciągle, że narasta wśród księży niepokój, ilu wiernych powróci do praktyk religijnych po zakończeniu pandemii. Strach ten często jest podszyty obawą o finanse kościoła parafialnego. Możemy obudzić się pewnego dnia w kraju, w którym, jak na Zachodzie, zaczną zamykać kościoły lub sprzedawać je, by pokryć długi diecezji. Ideologia klerykalizmu, w której kształtowano wielu polskich księży, nagle weźmie w łeb: trzeba będzie szukać energiczniej zagubionych owiec, nie wystarczą głoszone bez przekonania religijne komunały. No i jeszcze jedna korzyść z tej sytuacji: mniej molestujących księży, mniej prześladowania niepokornych owiec, mniej parafialnych intryg. Ta pandemia uczy pokory, jest probierzem wiary autentycznej.
(Głos z forum na stronie „Tygodnika”)
Autorzy opublikowanych listów dostaną od nas notes TUROWICZ na 75-lecie.",ALEXISS,18.05.2020,https://www.tygodnikpowszechny.pl/probierz-wiary-163431
49,TRZECIA FALA: CZY ZAMYKAĆ KOŚCIOŁY?,,"Wobec rosnącego wskaźnika zachorowań na ­COVID-19 (głównie w brytyjskim wariancie) pojawiają się sugestie, by zamknąć kościoły. Argument epidemiologiczny jest trudny do odparcia: wobec zakaźności nowej odmiany wirusa trudno o reżim sanitarny, który zapewniałby bezpieczny udział w nabożeństwach.
Przeciwnicy zamknięcia kościołów wskazują, że dla osób wierzących liturgia ma fundamentalne egzystencjalne znaczenie – nieporównywalne do żadnej innej aktywności. Znaczenie to jest tym większe, im dłużej trwa pandemia, im większa niepewność co do przyszłości, im wyraźniej ujawnia się kruchość ludzkiej egzystencji. Nie można więc – brzmi argument – odbierać ludziom najważniejszego, a bywa, że jedynego źródła duchowej siły – właśnie ze względu na egzystencjalne pandemiczne spustoszenia. Argument ten powinien trafić także do niewierzących – pozabiologiczne, psychiczne i społeczne koszty COVID-19 są empirycznie uchwytne.
Trudno zatem wymagać od duszpasterzy, by zamykali świątynie. Warto jednak, by wskazywali na możliwość czerpania duchowej siły z wiary także poza przestrzenią kościołów i namawiali tych, którzy to potrafią, do pozostania w domach. ©℗
CZYTAJ TAKŻE: Kościół wobec epidemii >>>",PIOTR SIKORA,22.03.2021,https://www.tygodnikpowszechny.pl/trzecia-fala-czy-zamykac-koscioly-166912
50,I TAK MINĄŁ ZARAZY ROK PIERWSZY,"Rok osobliwy, różny od innych, choćby przez doświadczenie globalności zarazy. W tej rocznicowej medytacji nie może zabraknąć rozmyślań o Kościele.","Rok temu, w środę 4 marca 2020 r., ówczesny minister zdrowia Łukasz Szumowski poinformował o pierwszym w Polsce przypadku koronawirusa. Rok temu… Rok osobliwy, różny od innych, choćby przez doświadczenie globalności zarazy. Na atak byliśmy wystawieni wszyscy, wystarczyło być mieszkańcem ziemskiego globu. Teraz możemy/będziemy mogli się zaszczepić, mieć spokój – aż do następnego zagrożenia. Doświadczenie ważne, bo choć teoretycznie o globalnych zagrożeniach (np. klimatycznych) wiemy, to przejście od teoretycznej wiedzy do doświadczenia jest ważne, zwłaszcza wtedy, gdy doświadczenie to oznacza 100 milionów zakażeń koronawirusem SARS-CoV-2 oraz ponad 2 miliony zgonów od początku pandemii.
W tej rocznicowej medytacji nie może zabraknąć rozmyślań o Kościele. Przewodnikiem może być ks. Tomáš Halík, który w pustym kościele Najświętszego Salwatora w Pradze głosił kazania przez zeszły Wielki Post i okres wielkanocny. Jedno z tych kazań zamieściliśmy w „Tygodniku” (nr 14/2020), potem wszystkie ukazały się w książce „Czas pustych kościołów”. Ks. Halík nie mówi o koronawirusie – mówi o Bogu, o Jezusie, o Kościele, o naszej wierze i niewierze. W piątą niedzielę Postu, nawiązując do polecenia, które znad pustego grobu zostało przekazane apostołom: „Nie ma Go tu! Powstał z martwych! Śpieszy przed wami do Galilei, tam Go zobaczycie”, w przypominającym pusty grób pustym kościele pytał: „gdzie jest ta dzisiejsza Galilea? Galilea pogańska, miejsce, dokąd mamy pójść i znaleźć tam żywego Chrystusa? Znaleźć tam Boga zmienionego nie do poznania doświadczeniem śmierci?”.
Andrzej Stankiewicz: Silne instytucje z ulotki wyborczej PiS okazały się tekturową makietą. Rządzący pokazali, że są zbyt mali na takie czasy. A my wszyscy zbyt często jesteśmy gotowi machnąć ręką na cudze cierpienie i śmierć.
  Ks. Halíka inspirują także przeżycia ściśle związane z pandemią. I tak np. uświadamia swoim słuchaczom, że dotychczas znakiem wyróżniającym nas jako katolików było „chodzenie do kościoła”. Komentarz: „I proszę, papież jednym pociągnięciem pióra może wydać dyspensę i już żaden katolik nie musi chodzić w niedzielę na mszę. I z tego powodu nie jest ani na jotę mniej chrześcijaninem”. Warto pamiętać, że pierwszych chrześcijan ludzie rozpoznawali po ich wzajemnej miłości. Nas rozpoznają po „chodzeniu do kościoła”. Żeby znaleźć to, co istotne, z wielu rzeczy musimy zrezygnować.
Ks. Halík głosi te kazania nie podczas mszy. Jest przeciwny jej elektronicznym transmisjom: „do realnej obecności Chrystusa w Eucharystii – pisze – konieczna jest realna obecność wierzących wokół stołu Pańskiego”. Kilkakrotnie powtarza: „Uczty nie da się zastąpić ucztą na odległość”. Fragmenty wstępu do książki poświęcone „wymuszonemu postowi eucharystycznemu” są poruszające, jak choćby wzmianka, że parafianie Halíka przez ten post wyrażają solidarność z chrześcijanami żyjącymi w tzw. sytuacjach nieregularnych, „którym dzisiejsze prawo kościelne nie udziela pokrzepienia Eucharystii”.
Jagoda Latkowska, psychoterapeutka: Może ten rok, niby-bezczas, jest ważnym spotkaniem z kruchością naszego gatunku? Rozsypało się nam nieco poczucie mocy i bycia panem stworzenia.
  Ks. Halík, mądry przewodnik czasu pustych kościołów, precyzyjnie nazywa to, co my mgliście czujemy. Dla idących z Kościołem przez ciemną dolinę kryzysu to upragnione światło. Oczywiście, każdy ma z tej wędrówki własne doświadczenie. Dla mnie te transmitowane (nie „obowiązkowe”!) msze są dobrym doświadczeniem. Jesteśmy razem mimo dzielących nas granic i odległości. Że jest to bliskość duchowa, nie fizyczna? Czy dla Boga liczy się tylko to, co fizyczne? Pandemia przypomniała o Komunii duchowej i o żalu, który gładzi grzechy. Tak, w tej mszy spotykamy się bardzo realnie.
„Ten czas może być przygotowaniem do sytuacji, która może bardzo szybko nastać, o ile Kościół – tak, Kościół, nie świat! – nie nawróci się i nie zmieni”. Halík przygotowuje słuchaczy na nadejście „innej postaci Kościoła” (wysiłki, by powrócić do dawniejszej jego postaci, to szaleństwo!).
Jakiej „innej”? ©℗",KS. ADAM BONIECKI,22.02.2021,https://www.tygodnikpowszechny.pl/i-tak-minal-zarazy-rok-pierwszy-166625
51,REALNA OBECNOŚĆ,"Czas epidemii – mówię tu o praktykach religijnych i duszpasterstwie – nie tylko był traumą, ale także obdarował nas odkryciami możliwości wcześniej niedocenianych lub zgoła nieznanych.","Z okazji dyspensy od niedzielnej – fizycznej – obecności w kościele przypomnieliśmy sobie o starych prawdach dotyczących doskonałego żalu za grzechy i duchowej komunii. Więcej: dowiedzieliśmy się o duchowym wymiarze mszy św., który przekracza wszelkie mury. Przecież w Trzeciej Modlitwie Eucharystycznej mówimy o „mocy Ducha Świętego”, który „ożywia i uświęca wszystko” oraz „nieustannie gromadzi lud swój, aby na całej ziemi składał ofiarę czystą”. Wiele osób mówiło mi, że dla nich ten „zdalny udział” w Eucharystii odprawianej w odległości setek, a czasem tysięcy kilometrów był większym przeżyciem niż fizyczna obecność w zatłoczonym kościele, na mszy z pozostawiającą wiele do życzenia oprawą muzyczną i kiepskim kazaniem.
Ks. Grzegorz Strzelczyk, proboszcz w Tychach: Parafialna grupa na Facebooku liczy teraz więcej ludzi niż chodzących do kościoła. To znaczy, że niektórzy z zewnątrz podglądają życie wspólnoty. Jeśli korzystają z naszej pracy – cieszę się.
  Albo spotkania. Dzięki komunikacji online grupa, w której od kilku lat co piątek się spotykamy na warszawskich Stegnach, by porozmawiać o biblijnych czytaniach najbliższej niedzieli i o życiu, poszerzyła się o mieszkańców innych miast. Zwieńczeniem tych spotkań była niedzielna msza św. z udziałem – oczywiście zdalnym – wszystkich uczestników piątkowej rozmowy. Prowadziłem też online rekolekcje, które nie ograniczały się do wysłuchania nauk księdza, ale – jak w realu – każdy mógł się podzielić własnymi refleksjami.
Nie dziwią więc głosy rozżalenia, że z odwołaniem przez episkopat dyspensy od obowiązku „chodzenia w niedzielę do kościoła” kończą się, lub zostają zredukowane do dwóch, transmisje mszy. Uczestnicy piątkowych spotkań upominają się o spotkania w realu i głowią się, jak to połączyć z online. W kolejną niedzielę nasz kościół na Stegnach znów jest wypełniony ludźmi nie mniej niż w czasach sprzed lockdownu.
Czyżby zadziałał tu sensus fidei? Ksiądz Tomáš Halík we wstępie do zbioru swoich homilii na czas pustych kościołów napisał: „istnieje pokusa zastąpienia realnej obecności wierzących przy Eucharystii konsumpcją nabożeństwa w obrazach telewizyjnych. W naszej parafii nie transmitowaliśmy mszy. Kilkakrotnie wyraziłem przekonanie, że do realnej obecności Chrystusa w Eucharystii konieczna jest realna obecność wierzących wokół stołu Pańskiego. (...) Transmisje (...) nie są jednak w stanie umożliwić świętowania, a szczególnie świętowania Eucharystii. Uczty nie da się zastąpić „ucztą na odległość”. Eucharystia jest życiodajnym źródłem Kościoła, jest medium, które umożliwia komunikację nie tylko z Bogiem, ale także z Innymi. Świętowanie Eucharystii jest ucztą, przy której realna obecność Chrystusa w sakramencie połączona jest z realną (a nie wirtualną) obecnością wierzących”. Bo uczestnictwo w Eucharystii nie jest kwestią odczuć.
Piotr Sikora: Pandemia przynajmniej na chwilę przygasła, a Kościół katolicki wraca do funkcjonowania bez sanitarnych obostrzeń. Czy zmieni się na lepsze?
  Doświadczenie możliwości kontaktu online jest wspaniałe i z pewnością nie zostanie zmarnowane, ale nie zastąpi spotkania. Nie do pomyślenia przecież jest przyjmowanie sakramentów online. W świecie, w którym znika wymiana myśli w długich listach na rzecz zwięzłych komunikatów, byle jakich SMS-ów i e-maili, w którym, mając w kieszeni komórkę, przestaje się doceniać długie rozmowy, Kościół wciąż jeszcze stawia na realne spotkanie. Papieże od Jana Pawła II nie ograniczają się do orędzi telewizyjnych, ale nie bacząc na zmęczenie i koszty jeżdżą, by umacniać dalekich braci w wierze. Księża siadają do konfesjonałów, sakramenty są udzielane indywidualnie.
Bo Kościół może mieć dla poszukujących tylko tę odpowiedź, którą usłyszeli zafascynowani nieznanym im jeszcze Jezusem przyszli apostołowie Jan i Andrzej. Kościół nie może odsyłać tylko do YouTube’a. Jedyne, co może powiedzieć, to Jezusowe: „chodźcie, a zobaczycie”.©",KS. ADAM BONIECKI,28.06.2021,https://www.tygodnikpowszechny.pl/realna-obecnosc-168197
52,PAPIEŻ NA LESBOS: ODMOWA POMOCY JEST WSTYDEM CHRZEŚCIJAŃSTWA,"Zakończona w poniedziałek pięciodniowa wizyta na Cyprze i w Grecji była 35. zagraniczną podróżą Franciszka. Kto wie, czy nie jedną z ostatnich.","Już 16 grudnia papież kończy 85 lat, kilka miesięcy temu przeszedł poważną operację, dokuczają mu różne, mniej lub bardziej poważne choroby. Choć nie przestaje zadziwiać aktywnością, to trzeba pamiętać, że żaden z jego poprzedników nie przekroczył tej granicy wieku, wyruszając w oficjalną podróż poza granice Włoch: Paweł VI miał wtedy 73 lata, Jan Paweł II – 84 lata, a Benedykt XVI w wieku 85 lat, pół roku przed swoją dymisją, odwiedził Liban.
Z dwóch planowanych tej jesieni wyjazdów Franciszka jedynym, jaki udało się doprowadzić do skutku, była właśnie podróż na Cypr i do Grecji – wycofano się z udziału w konferencji klimatycznej w Glasgow, ale na spotkaniu z uchodźcami papieżowi zależało dużo bardziej niż na udziale w obradach polityków. Obóz na Lesbos odwiedził już w kwietniu 2016 r. Teraz mógł z goryczą powiedzieć, że „w kwestii migracji niewiele od tamtego czasu się zmieniło”.
Jedność
Za myśl przewodnią pierwszych dni papieskiej wizyty można uznać apel o jedność. W sposób szczególny zabrzmiał on w Nikozji, ostatnim mieście Europy przedzielonym granicznym murem (o sytuacji na Cyprze napiszemy szerzej w dziale Świat w najbliższym numerze). Ale papieskie wezwanie odnosiło się też do podzielonych przez historię i doktrynę chrześcijan. Franciszek jest przekonany, że dla tych, którzy naprawdę przyjmują Ewangelię, nie ma „różnic nie do pogodzenia” (a w nich zwykle teologowie upatrują największe przeszkody do jedności).
Według papieża chrześcijaństwo jest jedno a historycznie nawarstwiane różnice nie tylko temu nie przeczą, ale czynią je dużo bardziej prawdziwym i wielobarwnym. „Nie pozwólmy, aby nasze tradycje, pisane małą literą i w liczbie mnogiej – mówił Franciszek do lekko skonsternowanych członków synodu Kościoła prawosławnego na Cyprze – przeważyły nad jedną Tradycją”.
W obu odwiedzanych krajach chrześcijanie wschodni stanowią większość (na Cyprze katolików jest 4,47 proc., w Grecji 1,2 proc., z czego ponad połowę stanowią imigranci). Zwierzchnik Kościoła zachodniego przeprosił prawosławnych braci za krzywdy wyrządzone w ubiegłych wiekach przez katolików.
Solidarność
W Atenach, kolebce europejskiej cywilizacji i demokracji, papieskie wezwanie do jedności skierowane zostało także do Europy, niszczonej przez populizm, nacjonalizm i izolacjonizm. Powtórzył je jeszcze następnego dnia – w obozie na Lesbos – przestrzegając, że „zamykanie się i nacjonalizm – jak uczy historia – prowadzą do katastrofalnych konsekwencji”. I podkreślił, że pełnym wyrazem europejskiej jedności powinna być międzypaństwowa solidarność w rozwiązaniu migracyjnego kryzysu, której brak w sposób szczególny dotknął Grecję i Cypr.
Od początku tej solidarności brakowało. Migracja jest problemem globalnym, nie dotyczy jednego kraju czy rejonu świata i żaden pojedynczy kraj czy rejon sobie z nią nie poradzi. Kryzys klimatyczny i pandemia – mówił papież – nauczyły nas, że problemy globalne musimy rozwiązywać globalnie. O ile jednak w sprawie szczepionek czy zmniejszenia globalnego ocieplenia udało się podjąć jakiekolwiek kroki, mniej lub bardziej skuteczne, o tyle w kwestii migracji dominuje obojętność, a nawet podsycana politycznie wrogość.
Tymczasem tu również chodzi o ludzkie życie – przede wszystkim tych, przed którymi zamykamy granice. Ale również o życie nas wszystkich – mówi Franciszek. „Stawką jest nasza przyszłość, która nie będzie spokojna, o ile nie zostanie oparta na integracji. Pomyślna przyszłość to taka, która potrafi pogodzić się z najsłabszymi. Gdy odrzuca się biednych, odrzuca się też pokój”.
Wstyd
Najważniejszym punktem pielgrzymki była wizyta w obozie uchodźców na Lesbos. Franciszek odwiedził go już w 2016 r. lecz – jak zauważył – przez pięć lat niewiele się zmieniło: świat wciąż buduje nowe mury i odgradza się drutem kolczastym. „Gdy życie ludzkie jest w niebezpieczeństwie, gdy zagrożona jest godność człowieka, granice państwowe nie mają znaczenia” – mówił, cytując Elie Wiesela, więźnia Auschwitz, laureata Pokojowej Nagrody Nobla.
A zwracając się do mieszkańców obozu Moria, przywołał słowa patriarchy Bartolomea, wypowiedziane w czasie ich poprzedniej wspólnej wizyty w obozie: „Kto się was boi, nie popatrzył w wasze oczy. Kto się was boi, nie widział waszych twarzy. Kto się was boi, nie widzi waszych dzieci”.
Odmowa udzielenia pomocy w zagrożeniu życia jest wstydem Europy i chrześcijaństwa. I nie ma nic wspólnego z obroną granic. Nie da się jej usprawiedliwić ani polityką, ani pokrętną teorią o „porządku miłości” (ci, którzy się na nią powołują, wiedzą, że rozważania św. Tomasza nie odnosiły się do sytuacji ratowania życia). Jeśli nie mamy odwagi przyjąć ludzi w potrzebie, jeśli zamykamy się na ludzi ginących w morzu czy w lesie, miejmy przynajmniej odwagę przyznać się, że robimy to ze strachu, który nie ma nic wspólnego z chrześcijaństwem i Ewangelią. Ten wstyd, jaki być może odczujemy, patrząc w oczy dzieci – w obozie na Lesbos czy na granicy z Białorusią – jest pierwszym krokiem do powrotu do chrześcijaństwa, cywilizacji, człowieczeństwa.
„Jeśli chcemy zacząć od nowa, spójrzmy w twarz dzieciom. Znajdźmy odwagę, by zawstydzić się przed tymi, którzy są niewinni i którzy są przyszłością. Dobijają się do naszych sumień i pytają: Jaki świat chcecie nam dać? Nie zdołamy uciec w pośpiechu od okrutnych obrazów ich małych ciał porzuconych na brzegu morza […] Zatrzymajmy tę klęskę cywilizacji!”.
***
W trakcie trwania pielgrzymki Biuro Prasowe Watykanu poinformowało, że papież podjął decyzję o przyjęciu 50 uchodźców z obozu na Cyprze, którzy w ciągu najbliższych tygodni zostaną przetransportowani – w ramach korytarzy humanitarnych – do Włoch. Trafią do rodzin i parafii współpracujących ze Wspólnotą Sant’ Egidio. Watykan pokryje koszt ich przyjazdu i integracji. Porozumienie z rządami obu państw (Włoch i Cypru) Stolica Apostolska podpisała jeszcze w trakcie przygotowań do papieskiej pielgrzymki.",EDWARD AUGUSTYN,06.12.2021,https://www.tygodnikpowszechny.pl/papiez-na-lesbos-odmowa-pomocy-jest-wstydem-chrzescijanstwa-169939
53,ULICZNY ZNAK WIARY,Przedwojenny kongres eucharystyczny w Budapeszcie był największym religijnym wydarzeniem na Węgrzech. We wrześniu mamy jego powtórkę.,"Miał się odbyć rok temu we wrześniu. Już od dłuższego czasu trwały na Węgrzech przygotowania do 52. Międzynarodowego Kongresu Eucharystycznego. Zdążyło się zarejestrować aż 60 tysięcy uczestników z wielu krajów. Plany pokrzyżowała pandemia. Franciszek zdecydował się przenieść kongres na rok 2021. Odbędzie się w Budapeszcie w dniach 5-12 września.
Samych kardynałów – wraz z węgierskim Péterem Erdő – przybędzie kilkunastu, m.in. osoby o tak odmiennym podejściu do wielu spraw w Kościele, jak znany ze swojego konserwatyzmu Robert Sarah z Gwinei oraz arcybiskup Luksemburga i przewodniczący Komisji Episkopatów Wspólnoty Europejskiej Jean-Claude Hollerich, który zasłynął powiedzeniem, że nie wyklucza kapłaństwa kobiet („Ja tego po prostu nie wiem [czy to możliwe], choć jestem na to otwarty”). Wśród zaangażowanych w kongresowe katechezy znalazł się też kard. Angelo Bagnasco, niedawno prowadzący w Polsce w imieniu papieża śledztwo w sprawie zarzutów stawianych kard. Dziwiszowi. Jedną z porannych kongresowych modlitw poprowadzi natomiast przewodniczący Konferencji Episkopatu Polski abp Stanisław Gądecki.
Historyczne wydarzenie
Kongresy eucharystyczne mają już ponad stuletnią historię. Pierwszy odbył się w 1881 r. w Lille we Francji. W założeniu wydarzenie to miało szerzyć kult Eucharystii wśród katolików na całym świecie – kolejne kongresy odbywały się od Meksyku po Australię (ostatni miał miejsce na Filipinach w 2016 r.). Niewątpliwie kongresy umacniały klerykalną wizję Kościoła (pierwszorzędna rola kapłanów, zapewniających dostęp wiernym do źródła nadprzyrodzonego życia). W ostatnim czasie w teologii kongresów kładzie się jednak większy nacisk na osobiste spotkanie z Chrystusem w Eucharystii.
W Polsce jedyny kongres eucharystyczny odbył się z udziałem Jana Pawła II we Wrocławiu w 1997 r.
Budapeszt obok Rzymu i Dublina należy do miast, w których święto Eucharystii organizowano dwukrotnie. Za pierwszym razem odbyło się ono w ostatnim tygodniu maja 1938 r., jako 34. kongres z kolei. Warto przed zbliżającym się wydarzeniem przypomnieć tamte chwile.
Niewątpliwie rację ma węgierski historyk Jenő Gergely, pisząc: „Największym wydarzeniem katolicyzmu węgierskiego XX wieku był Światowy Kongres Eucharystyczny 1938 roku”. Należy też dodać, że kraj znajdował się do tego czasu w korzystnej sytuacji politycznej, choć „od połowy lat 30. Węgry zacieśniały więzi z nazistowskimi Niemcami” (Ignác Romsics). W okresie przygotowywania kongresu i jego trwania nie było jeszcze znamion otwartego kursu politycznego sympatyzującego z nazizmem. Stanie się to kilka miesięcy później, na początku listopada 1938 r., gdy „hitlerowskie Niemcy i faszystowskie Włochy »rozsądziły« spór węgiersko-czechosłowacki, przyznając państwu węgierskiemu południową część Słowacji z Koszycami i zachodnią część Rusi Podkarpackiej z Użhorodem” (Wacław Felczak).
Liczbowo katolików w 1938 r. było około 5,6 mln na ponad 9 mln Węgrów. Księży diecezjalnych pracowało około 2300, zakonnych ponad 1200, sióstr było około 4500. Episkopat składał się z 18 biskupów. Arcybiskupem stolicy prymasowskiej Esztergom był wówczas benedyktyn, książę-prymas kard. Jusztinián Serédi (urodzony na dzisiejszej Słowacji jako György Szapucsek).
Regent Królestwa Węgier Miklós ­Horthy, któremu przysługiwał tytuł „Jego Wysokość” (ostatni dowódca floty austro-węgierskiej na Adriatyku), uczynił – jako kalwin – niewątpliwie przyjazny gest wobec Kościoła katolickiego, powołując w maju 1938 r. na stanowisko premiera katolika, budapeszteńczyka, Bélę Imrédyego (nota bene skazanego na śmierć w 1946 r. za współudział w Holokauście około 560 tys., czyli 70 proc. Żydów węgierskich). Patronat nad kongresem w imieniu królewskich Węgier objęła żona Horthyego Magdolna, gorliwa katoliczka.
Piusa XI reprezentował sekretarz stanu Stolicy Apostolskiej – kard. Eugenio Pacelli, niedługo potem wybrany papieżem, który przybierze imię Piusa XII. Przybył on pociągiem na dworzec Keleti (Wschodni) w Budapeszcie, gdzie witał go regent admirał Horthy i oczywiście przedstawiciele wszystkich instytucji państwowych oraz kościelnych. Kardynałowi towarzyszyła dziesięcioosobowa grupa doradców. Wśród otoczenia najważniejsze miejsce zajmował szef protokołu dyplomatycznego Sekretariatu Giovanni Battista Montini, przyszły Paweł VI.
Wraz z kard. Pacellim liczba purpuratów – uczestników kongresu – wyniosła 14, w tym metropolici: ­warszawski Aleksander Kakowski i poznańsko-gnieźnieński August Hlond. Przybyło 48 arcybiskupów (z Polski nuncjusz Philippo Cortesi, Romuald Jałbrzykowski z Wilna, Adam S. Sapieha z Krakowa i Bolesław Twardowski ze Lwowa). Biskupów przyjechało 196, w tym 15 znad Wisły.
Niewątpliwie najgłębszego znaczenia kongresu trzeba szukać nie tylko w uroczystych, pełnych pompy nabożeństwach, ale szczególnie w takich faktach jak oblężone konfesjonały ustawiane na ulicach stolicy, w tłumnym przystępowaniu do komunii, w głoszeniu i słuchaniu kazań.
I pytanie, na które trudno ostatecznie odpowiedzieć: co dawałoby chrześcijanom węgierskim siły w ich wierze za mniej niż dziesięć lat, gdy nadejdą czasy komunizmu, gdyby – oprócz wielu innych faktów – nie owe otwarte przyznawanie się do wiary, właśnie na ulicy?
Bohater drugiego planu
Po latach wojny, smutnych i tragicznych dla Kościoła (zostańmy przy węgierskim), na szczególną pamięć zasługuje osoba nuncjusza na Węgrzech, abp. Angela Rotty, który podczas kongresu stale towarzyszył kard. Pacellemu i z nim też odjechał do Rzymu, by natychmiast wrócić i być świadkiem oraz uczestnikiem historii.
W czasie tragicznym dla Żydów węgierskich abp Rotta wystawił im kilkanaście tysięcy paszportów. Został za to przez Instytut Yad Vashem uhonorowany tytułem „Sprawiedliwy wśród Narodów Świata”, a przez komunistów po wojnie wygnany z kraju. Jak czytamy na stronach Yad ­Vashem, bliski współpracownik nuncjusza, który w jego imieniu rozdawał Żydom glejty in blanco, Sandor Ujvári zeznawał, że „Rotta z góry udzielił mu rozgrzeszenia za wszystkie grzechy, kłamstwa, fałszerstwa i inne czyny, do których mógłby być zmuszony, aby ratować Żydów, ponieważ chociaż łamałby prawo, działałby zgonie z duchem Bożym”.
Patrząc z perspektywy minionych dziesięcioleci na skromną postać Rotty – drugorzędnego przy liczbie hierarchów najwyższego szczebla uczestnika kongresu w 1938 r., trzeba docenić ciche, a zarazem wielkie dobro, czynione odważnym sercem.
Dyplomatyczny zgrzyt
Radość z tegorocznego przyjazdu papieża zakłóca na Węgrzech świadomość, że jego kilkugodzinny pobyt w Budapeszcie jest – na jego życzenie – zaledwie pierwszym punktem trzydniowej podróży do Słowacji. Biorąc pod uwagę zadawnione waśnie między obiema nacjami, zdumiewa ta dyplomatyczna niefrasobliwość. Wielu Węgrów poczuło się dotkniętych już samą zapowiedzią wizyty. „We wrześniu będę musiał pojechać na Węgry, na mszę kończącą Międzynarodowy Kongres Eucharystyczny. Nie do kraju, tylko na mszę. Ale Budapeszt jest zaledwie dwie godziny autem od Bratysławy: dlaczego więc nie odwiedzić Słowaków?” – powiedział papież do dziennikarzy, wracając 8 marca tego roku z Iraku.
Na wieść o tym, że Franciszek nie chce spotkać się ani z premierem Viktorem Orbánem, ani z prezydentem (katolikiem) Jánosem Áderem, publicysta András Bencsik w prorządowej telewizji pieklił się, że papież działa „w sposób antychrześcijański” i „wyrządza dużą szkodę chrześcijańskiemu światu” (Bencsik jest redaktorem naczelnym „Węgierskiego Demokraty”, konserwatywnego tygodnika o zabarwieniu nacjonalistycznym; debiutował w reżimowym „Wojskowym Przeglądzie Technicznym”).
Służby dyplomatyczne Kościoła i Węgier postawiono na baczność. Dziś już wiadomo, że papież 12 września przed 8 rano wyląduje na budapeszteńskim lotnisku międzynarodowym im. Ferenca Liszta. Po oficjalnym przywitaniu uda się do Muzeum Sztuk Pięknych na spotkanie z prezydentem Áderem i premierem Orbánem. Planowane jest także spotkanie z przedstawicielami hierarchii niekatolickich Kościołów węgierskich oraz organizacjami żydowskimi.
Msza na Hősök tere (placu Bohaterów), koncelebrowana z biskupami węgierskimi i zagranicznymi, planowana jest na godzinę 11.30. Przed mszą wystąpi chór liczący 2100 osób z repertuarem utworów religijnych węgierskich kompozytorów. Bezpośrednio po Eucharystii papież pojedzie na lotnisko i odleci do Bratysławy.©
Współpraca: ARTUR SPORNIAK",JÓZEF PUCIŁOWSKI OP,23.08.2021,https://www.tygodnikpowszechny.pl/uliczny-znak-wiary-168746
54,PIN ZA BÓG ZAPŁAĆ,W czasie pandemii załamały się finanse parafii. Czy zmiana w podejściu do zbierania pieniędzy w Kościele uratuje sytuację?,"Białe Błota koło Bydgoszczy. Osiedle domków jednorodzinnych, cicha, spokojna okolica. Niedaleko restauracja, kawiarnia, sklepy. Blisko do szosy ekspresowej i lotniska. W centrum nowoczesny kościół. Wokół schludne alejki, starannie przystrzyżony trawnik, ładnie wykończona plebania.
Jest dzień powszedni, środek tygodnia. Kościół jest pusty. Do przedsionka można wejść, ale drzwi do nawy głównej zamknięte. Do środka można zajrzeć przez wysokie przeszklenie.
Po lewej stronie, tuż za rzędem ławek stoi ofiaromat. Przypomina trybunę do wystąpień, z jasno oświetlonym ekranem dotykowym zamiast pulpitu. Wyglądem wpisuje się w estetykę świątyni.
– Raz daję na tacę, raz wpłacam przez ofiaromat. Od czasu do czasu przelewam na konto parafii. Świat się zmienia, technologia idzie do przodu. I bardzo się cieszę, że nasz proboszcz za nią nadąża – mówi parafianka, którą spotykam obok kościoła. Opowiada, że kiedy ks. Edward Wasilewski, proboszcz parafii pw. Chrystusa Dobrego Pasterza w Białych Błotach, ogłosił, że w kościele stanie ofiaromat, w ławkach rozległy się gromkie brawa. Sukces był tak duży, że z czasem w parafii zrezygnowano z tradycyjnej tacy.
Według firmy, która jako pierwsza wprowadziła na rynek ofiaromaty, początkowo urządzenie spotykało się z nieufnością księży i wiernych. Ale wieść ­­ o e-tacy rozchodziła się pocztą pantoflową i decydowało się na nią coraz więcej parafii. Dziś ofiaromaty działają w większości diecezji w Polsce. Najwięcej jest ich w archidiecezjach warszawskiej, krakowskiej i wrocławskiej.
Czy ich błyskawiczna kariera to tylko efekt pandemii? A może ofiaromaty to odpowiedź na jakąś głębszą potrzebę, która przy okazji się ujawniła? Jedno jest pewne: w kwestii kościelnej tacy zachodzą gwałtowne i być może nieodwracalne zmiany.
Taca po pandemii
Ich katalizatorem stała się bez wątpienia pandemia koronawirusa. Już w marcu 2020 r. pisaliśmy w „Tygodniku”, że skutki zamrożenia życia gospodarczego i społecznego dotyczą także pustych kościołów.
W ponad 10,3 tys. parafii, w których posługuje 24,7 tys. księży (dane Instytutu Statystyki Kościoła Katolickiego za 2019 r.), pandemiczny kryzys było widać jak na dłoni. W podreperowaniu finansów nie pomogła kolęda, bo w pandemii po prostu się nie odbyła. Nie pomogły nawoływania do przelewów na konta parafii, a kroplą w morzu potrzeb były – otrzymywane przez część parafii – dotacje na grunty rolne, dzierżawy tegoż gruntu, prowadzone przez niektóre parafie wynajmy nieruchomości czy administrowanie cmentarzami. W pewnych okresach księża udzielali sakramentów, za które otrzymywali ofiary, ale wielu wiernych odwoływało śluby i chrzty najpierw w obawie przed zakażeniem, potem w obawie przed grzywną.

PAWEŁ MAŁECKI / AGENCJA GAZETA
Sytuacja wymusiła konkretne rozwiązania. Przykład szedł z góry: to papież Franciszek zmniejszył wynagrodzenia kardynałów o 10 proc. W Polsce w 2020 r. bp Ignacy Dec – wtedy jeszcze ordynariusz świdnicki, dziś emeryt – wydał w sprawach finansów kościelnych dwa dekrety. Pierwszy traktował o odroczeniu płatności, jakie cyklicznie składają proboszczowie do kasy kurii, drugi zobowiązywał wikariuszy otrzymujących wynagrodzenie katechetów „z tytułu zatrudnienia na stanowiskach nauczyciela religii w szkołach, przedszkolach, innych instytucjach państwowych” do „wniesienia opłaty w wysokości 25 proc. od otrzymywanych dochodów bądź 1000 zł i wpłacenia do kasy parafialnej”. W ten sposób Kościół przynajmniej tymczasowo ratował się pieniędzmi wypłacanymi katechetom przez państwo (a raczej: podatników).
Dziś, kiedy pandemia wyhamowała i kiedy wierni mogą przychodzić do kościołów w większej liczbie, rzeczywistość domaga się nowych rozwiązań. Kasa kościołów to przede wszystkim taca – według wyliczeń Katolickiej Agencji Informacynej stanowi 80 proc. źródeł utrzymania parafii. Tymczasem trwająca miesiącami niepewność sprawiła, że jesteśmy mniej skłonni sięgać do kieszeni, bez względu na to, jaki jest cel wydatków. Pieniądze liczymy bardziej skrupulatnie i częściej myślimy o odłożeniu na tzw. czarną godzinę. A wiele osób kryzys dotknął bezpośrednio: straciły źródła utrzymania i ostatnimi oszczędnościami nie mają zamiaru dzielić się z proboszczem.
CZYTAJ TAKŻE
NOWY ZASIĘG KOŚCIOŁA - raport Piotra Sikory
Taca stała się skromniejsza – to teza wywiedziona przede wszystkim z obserwacji księży, badaczy Kościoła i wiernych, bo oficjalnych kościelnych statystyk próżno szukać. ISKK jej nie ma, Konferencja Episkopatu – jak słyszmy w biurze prasowym – takich danych nie gromadzi, trzeba pytać w diecezjach. Tu odpowiedź jest podobna: informacje finansowe posiada każda parafia z osobna.
Pytani przez nas księża przyznają: dochody z tacy wyraźnie spadły. Czasem o 20 proc., czasem nawet 40-60. – Przed pandemią do naszego kościoła przychodziło ok. 650 osób, co stanowi 9 proc. ­parafian – mówi wikariusz z dużej parafii na zachodzie Polski. Teraz przychodzi 300--400. Frekwencja przekłada się na datki.
Nowe narzędzie
Ksiądz tłumaczy: taca nie tylko się zmniejszyła, ale przede wszystkim zmieniła. Dziś swoje pieniądze chcą oddawać parafiom przede wszystkim najsilniej zaangażowani. A ci bywają hojniejsi. – Z moich obserwacji wynika, że ci, którzy dawali na tacę dwa złote, teraz dają pięć, dziesięć. Są z całą pewnością tacy, którzy zdają sobie sprawę, że świątynie naszej parafii utrzymywane są z ofiar, więc tym chętniej się do tego dokładają – mówi wikary.
Proboszcz z niewielkiej parafii w Wielkopolsce widzi wyraźny spadek ofiar na tacę. – I to nie tylko w pandemii, która oczywiście była pod tym względem dramatyczna – mówi. – Jeszcze przed pandemią ludzie zaczęli dawać mniej. Mniejsze były wpływy z kolędy. Mniej są w stanie dawać za sakramenty, chociaż ja wychodzę z założenia, że za pogrzeb i ślub co łaska, za chrzest wspólnie negocjujemy i nie są to stawki wygórowane. Ludzie jeszcze masowo nie odchodzą z Kościoła, ale są coraz bardziej nieufni. Powiedziałbym wręcz: wkurzeni. Dlatego pieniędzmi też dzielą się niechętnie.
– Rzeczywiście, wiele parafii odczuwa znaczny spadek wsparcia finansowego ze strony wiernych. Z drugiej strony znam wiele miejsc, gdzie pandemia spowodowała większą mobilizację darczyńców. To zgromadzenia, które od lat dbają o swoich przyjaciół. W chwili kryzysu miały kogo poprosić o pomoc i tę pomoc otrzymały – mówi Anna Anioł, autorka książki „Fund­raising dla ludzi Kościoła”.
Jednym ze sposobów na nadrobienie strat stały się dla wielu parafii ofiaromaty. Ich działanie jest proste. Na ekranie dotykowym wybieramy kwotę lub ustalamy ją indywidualnie. Płacić możemy jak w parkomacie – zbliżając kartę, telefon lub zegarek. Po przelewie na ekranie wyświetla się napis: „Dziękuję”.
W Mistrzejowicach, w kościele, w którym stanął pierwszy ofiaromat, ustawiły się do niego kolejki. – Jeden z proboszczów zamówił ofiaromat tuż przed wybuchem pandemii. Kilka miesięcy później zadzwonił do nas z podziękowaniem, że e-taca uratowała jego parafię przed finansową zapaścią – mówi Jakub Gliński z katolickiej wspólnoty Głos na Pustyni z Krakowa, w której powstał pomysł ofiaromatów. Reprezentuje jednocześnie firmę 2BG, która e-tacę zaprojektowała i spopularyzowała w parafiach jako pierwsza. Podkreśla: – W parafiach, w których ofiaromaty się pojawiły, wyraźnie wzrosły przychody z datków. Mowa tu o wzroście z listopada i grudnia 2020 r., w stosunku do pierwszego półrocza pandemii.
WEŹ, SŁUCHAJ 
PODKAST POWSZECHNY: Kościół w pandemii, w sieci, w kryzysie
Gliński tłumaczy, że początkowo to księża byli wobec urządzenia nieufni. Co zdecydowało, że tak wielu się do niego przekonało? Najpierw wymienia czynniki techniczno-praktyczne: coraz więcej Polaków nie nosi przy sobie gotówki, woli płatności mobilne. Ofiara składana kartą, telefonem lub zegarkiem dla wielu jest prosta, bo naturalna. Jak zapłata za zakupy.
To kolejne wytłumaczenie fenomenu e-tacy: wynika on z ogólnego trendu dotyczącego preferencji płatniczych Polaków. Jak pokazują badania dr. hab. Michała Polasika z UMK w Toruniu z 2020 r. (wykonane na zlecenie fundacji Polska Bezgotówkowa), udział płatności bezgotówkowych w Polsce to prawie 50 proc., podczas gdy jeszcze pięć lat temu wynosił 30 proc. W płatnościach kartą Polacy cenią sobie przede wszystkim wygodę, szybkość i bezpieczeństwo. Co ciekawe, kościelne ofiaromaty to niemal awangarda, bo – jak czytamy w raporcie z badań – w większości branż Polacy wciąż spotykają się z poważnymi ograniczeniami w zakresie dostępności płatności bezgotówkowej. Tymczasem Kościół te ograniczenia znosi.
Technologia płacenia to jedno. Drugie to ludzkie potrzeby. – Ogromne znaczenie, jeśli chodzi o hojność wiernych, ma relacja parafian z Kościołem. W ofiaromatach wprowadziliśmy opcję wpisania swojego numeru telefonu, na który później przysyłane są podziękowania za ofiarę. To bardzo istotny element tworzenia więzi ofiarodawcy z proboszczem. Widać, że ludzie potrzebują silnej, autentycznej relacji z Kościołem. Przy tradycyjnej tacy nie zawsze usłyszą „dziękuję” – mówi Gliński.
Kłopotliwa innowacja?
Jednak nie każdy wita innowacje z taką samą otwartością. – Ofiaromaty to teoretycznie dobry pomysł: wyjście naprzeciw współczesności, kiedy większość ludzi przestawia się na płatności elektroniczne. W praktyce mogą okazać się kolejnym problemem – mówi ks. Łukasz Żołubak z parafii Matki Bożej Fatimskiej w Gubinie. – Mnie odstręczają od tego pomysłu opinie, że oto „księża znowu wyciągają rękę po pieniądze”. Kościół, który stara się nadążyć za światem, od razu staje się obiektem kpin, a co najmniej nieufności. Z jednej strony wymaga się od niego pójścia z duchem czasu, z drugiej nowinki technologiczne często są krytykowane jako zbyt nowatorskie. Gdy zarządca parafii daje wiernym możliwość wpłaty przez np. ofiaromat, jest to postrzegane jako kolejna próba „wyłudzenia”, „wyżebrania” pieniędzy od biednych owieczek.
Wikary podkreśla: proboszczowie, którzy muszą utrzymać kościół i budynki parafialne, skądś pieniądze na ich utrzymanie muszą wziąć. Dlatego e-taca może być po prostu koniecznością. – Rozumiem próbę wyjścia naprzeciw współczesności, w której za wszystko można zapłacić kartą czy blikiem. Jednocześnie może to być dużo bardziej przejrzysty sposób finansowania, bo wszystko księguje bank. Dużo prościej o przejrzystość finansową i rozliczenie. Może jest to szansa, by zmienić finansowe funkcjonowanie parafii? – zastanawia się ksiądz.
– Z punktu widzenia religijno-moralnego w e-tacy nie ma nic zdrożnego. Jeśli przyjmiemy, że taca jest czymś normalnym, elementem liturgii, częścią mszy, to forma, w jakiej będą zbierane pieniądze, pozostaje kwestią wtórną – mówi dr Tomasz Sobierajski, socjolog religii z Uniwersytetu Warszawskiego.
CZYTAJ TAKŻE
NASZE INNE KONFESJONAŁY - rozmowa z ks. Grzegorzem Strzelczykiem
Proboszcz z Wielkopolski przytacza obrazek ze swojego kościoła: małżeństwo w podeszłym wieku stoi przed ofiaromatem. Przyglądają się dłuższą chwilę, kręcą głowami z zakłopotaniem. Wydaje się, że za chwilę odejdą zdezorientowani. Ale jest inaczej: robią wpłatę, a po mszy przychodzą do proboszcza i zachwalają: „Ach, to cudowne, czego to ludzie nie wymyślą!”.
W sensie kulturowym, tłumaczy socjolog z UW, ofiaromaty to wyraźny krok do przodu. Ukłon w stronę młodszych i tych, którzy są bliscy odejścia z Kościoła. To zmiana szczególnie odczuwalna w dużych miastach, wszędzie tam, gdzie postępuje laicyzacja.
– Z kolei tam, gdzie więzi z Kościołem ciągle są tradycyjnie silne, e-taca zdejmuje z wiernych pewien przymus społeczny. W mniejszych społecznościach tradycyjna taca pełni rolę „sprawdzianu”: kto dał, kto nie dał, a dla tych z sokolim wzrokiem: ile dał. Nikt nie chce być tym, kto nie daje – mówi Sobierajski.
Ofiaromat tę presję nieco redukuje. Nikt raczej nie zagląda sąsiadowi przez ramię, by podejrzeć, ile wpłacił. – Osoby, które na tradycyjną tacę dają niewiele, mogą z tego powodu odczuwać wstyd, zażenowanie. Z kolei osoby, które w swoim mniemaniu dają dużo, mogą czuć satysfakcję i wyższość wobec tych, którzy na tacy kładą mniej. W ich przypadku, przy braku tradycyjnej tacy, ta potrzeba poczucia wyższości może być nie do zrekompensowania – mówi dr hab. Agata Gąsiorowska, prof. Uniwersytetu SWPS, zajmująca się psychologią ekonomiczną, zachowaniami konsumenckimi i psychologicznymi funkcjami pieniądza.
Bezgotówkowa ofiara wiąże się z zupełnie innymi mechanizmami psychicznymi. – W psychologii znane jest zjawisko cash pain, czyli uczucia porównywalnego z bólem w momencie płacenia za towary lub usługi gotówką – mówi Agata Gąsiorowska. – Taki „ból” nie towarzyszy nam jednak w przypadku transakcji kartą, zwłaszcza kredytową, ponieważ nie widzimy oddawanej gotówki, nie odczuwamy jej materialnie. Osoby o głębokiej duchowości mogą odczuwać ofiarę składaną wirtualnie jako niewypełnienie pewnej powinności. Jako niewystarczające poświęcenie na rzecz Kościoła.
Transparentność tacy
Jest jeszcze kwestia jawności. Wyzwanie stojące przede wszystkim przed księżmi. – E-taca, ewidencjonowana przelewami bankowymi, wymusi na parafiach dużo większą przejrzystość finansową – uważa Tomasz Sobierajski.
– Ludzie nie wiedzą, co się dzieje z ich pieniędzmi, czy są dobrze zarządzane i wydatkowane. I to przede wszystkim powinno się zmienić w podejściu do finansów Kościoła – mówi Szczepan Kasiński, specjalista od fundraisingu doradzający m.in. duchownym. – Brakuje rad ekonomicznych przy parafiach, systemu kontroli wydatków. Stąd mity o olbrzymim bogactwie księży, mniejsza hojność wiernych czy po prostu brak zaufania. Tam, gdzie w parafii księża składają sprawozdanie wspólnocie, tam rośnie hojność. Tam, gdzie jest nimb tajemnicy – spada.
Dodajmy, że zgodnie z prawem kanonicznym powołanie parafialnej rady ekonomicznej jest obowiązkowe.
Coraz krytyczniej patrzymy na system finansowania Kościoła w Polsce. W sondażu Ipsos dla portalu OKO.press z marca tego roku 56 proc. ankietowanych jako „zdecydowanie za dużą” oceniało „pomoc finansową, jaką Kościół otrzymuje od państwa”. W domyśle: przywileje podatkowe i bezpośrednie wsparcie z budżetu np. dla kościelnych organizacji.
Według Szczepana Kasińskiego Kościół swoje finanse powinien budować przede wszystkim na dobrowolnych wpłatach. – Oparcie na darowiznach pozwala zachować niezależność, choć kusić mogą pieniądze z rozmaitych grantów – mówi. – Czuję opór przed sięganiem przez Kościół, rozumiany jako wspólnota wiernych, po środki publiczne, których z definicji jest mało, więc toczy się o nie zaciekła batalia, co powoduje insynuacje o sojuszu ołtarza z tronem, zakulisowych rozmowach i niejasnych powiązaniach. Po prostu pojawia się wrogość, a chyba nie o to nam chodzi.
Fundraiser podpowiada: ważna i przyszłościowa jest dywersyfikacja źródeł utrzymania. – Dziś nie wystarcza ta mityczna taca, czas wejść w nowe narzędzia: kampanie zbiórkowe w internecie, dbanie o darczyńców, wysyłanie do nich listów z podziękowaniem i przedstawieniem sposobu wykorzystania otrzymanych środków – mówi Kasiński. – Tu chlubnym przykładem jest budujący się kościół w Radzyminie, gdzie proboszcz regularnie pisze do darczyńców, pokazując efekty, dziękując za zaangażowanie.
Może więc sposobem na odrabianie strat jest nie tylko e-taca, ale profesjonalny, znany z trzeciego sektora fund­raising? – Jego kluczem jest zapraszanie ludzi do zmiany świata. Bez względu na to, czy jest to nowe dormitorium dla dziewczynek w Kenii, budowa kościoła czy ufundowanie wyjazdu na oazę parafialną dzieciom z uboższych rodzin – mówi Szczepan Kasiński. – Fundraising to tylko nazwa procesu. To nie żebractwo (w sutannie, habicie czy garniturze), tylko proponowanie udziału w czymś dobrym. Korzyści? Zbudowanie grona tysięcy darczyńców, dla których to, co robimy, jest ważne i potrzebne. Przeszkody, ograniczenia? Jeśli istnieją, to wyłącznie w naszych głowach.©",MARIUSZ SEPIOŁO,12.07.2021,https://www.tygodnikpowszechny.pl/pin-za-bog-zaplac-168323
55,TRUDNE ROZMOWY PODCZAS DROGI SYNODALNEJ,,"Zamiast jednego zgromadzenia, pięć spotkań, a każde z maksymalnie 50 uczestnikami – tak pandemia wpłynęła na zmianę formuły drugiego zgromadzenia niemieckiej drogi synodalnej – unikatowego eksperymentu kościelnego rozpoczętego na przełomie stycznia i lutego we Frankfurcie nad Menem. Świeccy delegaci i biskupi spotkali się 4 września w Berlinie, Dortmundzie, Frankfurcie, Ludwigshafen i Monachium, by rozmawiać o „Życiu w udanych związkach – życiu miłością w seksualności i partnerstwie” oraz o „Kobietach w służbie i urzędach w Kościele”. Nie obyło się bez napięć. Z grupy dyskutującej na pierwszy temat zrezygnował biskup pomocniczy z Kolonii Dominikus Schwaderlapp, uznając, że dyskusja ma na celu zmianę doktryny moralnej Kościoła. Z kolei biskup Regensburga Rudolf Voderholzer doszukał się w tekście, który był dyskutowany w drugim temacie, fragmentów wątpliwych teologicznie, dodanych bez wcześniejszej dyskusji, a więc wbrew regulaminowi. Komentatorzy podkreślają jednak, że większość uczestników jest zdeterminowana do sformułowania konkretnych postulatów reform w Kościele. ©℗",ARTUR SPORNIAK,07.09.2020,https://www.tygodnikpowszechny.pl/trudne-rozmowy-podczas-drogi-synodalnej-164793
56,DUCHA NIE GAŚMY,"ABP GRZEGORZ RYŚ, metropolita łódzki: Jeśli czujemy, że Pan Bóg milczy, to znaczy, że powinniśmy przemyśleć kilka słów, które powiedział wcześniej.","MACIEJ MÜLLER: 25 marca chrześcijanie modlili się z papieżem o zakończenie epidemii. Zachorowań wciąż przybywa. Modlitwa nie została wysłuchana?
ABP GRZEGORZ RYŚ: Bóg działa w sposób sobie właściwy. Ważne jest to, co stało się dzięki tej modlitwie w każdym, kto w niej uczestniczył: przemiana ku jedności, ku wzajemnej odpowiedzialności i miłości. Do tego zmierza w naszym życiu wiara, żeby człowiek umiał kochać miłością radykalną. Na tym polega działanie Boże.
Dobrze by było, gdyby modlitwa zadziałała też w bardziej praktyczny sposób, np. przyspieszyła badania nad lekarstwem i szczepionką.
O to się także z wiarą modlimy. Ale działania Bożego nie da się zredukować do medycyny. Jezus w Ewangelii uzdrawia przede wszystkim z grzechu. Uzdrowienia z choroby miały być znakiem tego, co czyni On w życiu wewnętrznym ludzi, z którymi się spotyka. Wskrzesił za swojego życia trzy osoby, natomiast wszystkim, którzy żyli, żyją i będą żyć – dał życie wieczne. Nie patrzmy na działanie Pana Boga w sposób uproszczony. Bóg, jakiego znamy w Jezusie Chrystusie, nie usunął w magiczny sposób z naszego życia cierpienia, choroby i śmierci, tylko wszedł w te doświadczenia i w każdym z nich jest z nami. Oczywiście, jest Opatrznością nad światem i ma moc nie tylko „przyspieszyć badania”, ale także powstrzymać epidemię.
Gdzie jest Bóg podczas pandemii?
W chorych. W umierających. W lekarzach. W wolontariuszach. W każdym z nas. W każdym z nas jest miłością.
Tylko że On jest nieskończony, wszechmocny, a my bezradni.
Mogę powiedzieć tyle, co Jezus w Ewangelii: byłem głodny, byłem spragniony, byłem chory, byłem przybyszem, byłem w więzieniu. Byłem na kwarantannie, zamknięty w domu. Tu jest Bóg. Jest też w nas, kiedy przekraczamy własny egoizm i wychodzimy do Niego, obecnego w potrzebujących.

W kaplicy Pałacu Arcybiskupów Krakowskich, 2013 r./ ADAM GOLEC / FORUM
Bóg jest Ojcem. Niech by nas przygarnął, ocalił, skończył ten koszmar. „Panie, ratuj, giniemy!”.
I o ratunek się wszyscy modlimy. Siła w doświadczeniu bierze się wszakże stąd, że nie jestem w nim sam – lecz z Nim!
A może Bóg patrzy, ale nic nie robi?
Kto tak myśli, niech popatrzy na krzyż.
I?
I zobaczy Boga.
Boga, który umarł.
Umarł i zmartwychwstał.
W Łodzi wspólna modlitwa międzywyznaniowa musiała zostać odwołana. Chrześcijanie nie mają jak się spotkać na modlitwę. W jaki sposób realizuje się teraz wspólnota?
Spotkanie nie było możliwe fizycznie, ale tamtego dnia przed południem rozmawialiśmy telefonicznie w gronie „łódzkich” biskupów chrześcijańskich – z bp. Markiem Izdebskim z Kościoła kalwińskiego, z bp. Janem Cieślarem z Kościoła luterańskiego, z prawosławnym biskupem Atanazym. Uzgodniliśmy, że przygotujemy na Wielki Piątek ekumeniczną Drogę Krzyżową z medytacjami przedstawicieli wszystkich wspólnot chrześcijańskich Łodzi, także z Wolnych Kościołów Ewangelicznych.
Ostatni czas łączy się z cierpieniem i ograniczeniami, ale wyzwolił też niesłychaną aktywność po stronie ludzi wierzących. Mój rzecznik prasowy zebrał wszystkie inicjatywy, które zaistniały w naszej diecezji dzięki internetowi, i wyszło mu ponad dwie strony samych adresów. Kiedy w Łodzi pojawiły się pierwsze przypadki zakażeń, prezydent Hanna Zdanowska poprosiła mnie, żeby parafie wsparły MOPS w zidentyfikowaniu ludzi starszych mieszkających samotnie, by dotrzeć do nich z ciepłym posiłkiem. Przy okazji skrzyknęła się w tych parafiach duża grupa wolontariuszy chętnych do pomocy. Zamiast utyskiwać nad tym, czego nie możemy, lepiej rozejrzeć się za tym, co jest możliwe, i w to dobro się zaangażować.
Jak praktykować wiarę w czasach zarazy? Wiemy, że powinniśmy siedzieć w domach, biskupi udzielili dyspensy od osobistego uczestnictwa w Eucharystii. Ale nie zna życia, kto nie próbował oglądać mszy z trójką małych dzieci na kanapie przed telewizorem.
A jeśli ktoś nie ma telewizora ani dostępu do internetu? Czas, jaki przeżywamy, pomaga skupić się na tym, co fundamentalne. Z wielu rzeczy musimy zrezygnować i w końcu dochodzimy do pytania, z czego zrezygnować nie wolno. Co jest zasadnicze. Zasadnicze jest spotkanie z Bogiem, możliwe dzięki modlitwie i otwarciu na Słowo Boże. W Polsce jako chrześcijanie mamy tu trochę do nadrobienia. Wielkim dobrem będzie, jeśli ktoś sięgnie na półkę po Biblię i potraktuje jak żywe Słowo Boga: spróbuje usłyszeć, co Bóg ma mu do powiedzenia na ten moment. Natomiast wszystkie inicjatywy dostępne dzięki internetowi czy mediom są warte uczestnictwa dlatego, żebyśmy byli Kościołem, który się spotyka. Możemy być razem w sposób duchowy, pielęgnując w sobie tęsknotę za realną wspólnotą przeżywaną na liturgii. To, co najistotniejsze, co jest wypełnieniem Prawa i przykazań, ku czemu zmierza nasza pobożność – to odnalezienie się w miłości do Boga i bliźnich. Św. Augustyn pisał, że w porządku ważności miłość do Boga jest pierwsza, ale w porządku wykonania – miłość bliźniego. W związku z tym nie można odmawiać miłości bliźniemu w imię tak czy inaczej projektowanej miłości do Boga.
CZYTAJ WIĘCEJ:
Pandemia koronawirusa - serwis specjalny
Tygodnik na kwarantannę - wybór najlepszych tekstów dostępny bezpłatnie!
Są ludzie, którzy nawet teraz wzywają do uczestnictwa w mszy, uważają, że to czas na dawanie świadectwa. Co by im Ksiądz powiedział?
Że nie są sami. I że liturgia nie jest prywatnym „prawem” kogokolwiek z nas. Słowo „liturgia” pochodzi od greckich leiton oraz ergon, co znaczy: wspólne dzieło. Liturgia jest wyrazem wspólnego przeżywania, rozumienia, odczuwania. Szukam wspólnoty z każdym, więc nie będę oceniał takich wezwań, nie chcę kogokolwiek oceniać… Ale namawiam i zapraszam do wspólnoty z papieżem, Stolicą Apostolską, również polskimi biskupami. Trudno mi rozumieć liturgię przeżywaną jako „znak sprzeciwu” czy rodzaj manifestacji wobec mało radykalnego czyimś zdaniem Kościoła.
Kiedyś rozmawialiśmy w „Tygodniku” o wierze przez dotyk w kontekście wiary ludowej, kultu relikwii, ale przecież to dotyczy też sedna wiary – komunii z Bogiem.
Tak. W Polsce dostępność Eucharystii jest czymś oczywistym. Kościół jest, msza jest, można iść, można nie iść. W normalnym czasie do kościoła chodzi w niektórych rejonach 1/5 katolików, gdzie indziej 1/7. Dobrze, że teraz rodzą się pytania – szkoda, że w tak dramatycznym kontekście epidemii. Czas kwarantanny wymaga od nas wielkiej cierpliwości, zmagania się z buntem, ale on się kiedyś skończy i ważne, jacy z tego wyjdziemy.
Czytam teraz „Dzienniczek” – o tym, jak na półtora roku przed śmiercią Faustyna leżała przez cztery miesiące w szpitalu zakaźnym na Prądniku. Leżała w izolatce, bez dostępu do liturgii. Wychodząc, stwierdziła, że nie zmarnowała ani jednej chwili z tych czterech miesięcy.
Bo dużo się modliła?
Owszem, modliła się „nieustannie”. Z liturgii korzystała w ograniczonym zakresie, posłuszna lekarzom. Ale np. kiedyś, nie mogąc iść do kaplicy na Gorzkie Żale, odprawiała je sama. Usłyszała jednak dzwonek z sąsiedniej izolatki i poszła pomóc innej pacjentce. Kiedy wróciła do siebie, usłyszała w duszy słowa Pana Jezusa, że okazała Mu tym gestem wiele miłości. To są doświadczenia, które Kościół – kanonizując Faustynę – wskazał jako wzór. I to też jest wiara „przez dotyk”.
Fajnie być mistykiem i słyszeć w głowie głos Chrystusa. Większość z nas ma doświadczenie milczenia Boga.
Jeśli Pan Bóg milczy, to znaczy – jak pisał Benedykt XVI – że powinniśmy przemyśleć kilka słów, które powiedział wcześniej. On nie milczy przez całe nasze życie.
Czeka nas Wielkanoc bez Triduum, bez rezurekcji.
Kościół będzie przecież sprawował liturgię. Mnie też trudno przyjąć, że będę odprawiał Triduum w pustej katedrze, do kamery. Mam nadzieję, że będzie mi towarzyszyło poczucie, że jest ze mną Kościół, któremu Bóg kazał mi przewodzić. To wspólnota zapośredniczona – ale taka jest możliwa na ten moment. Z drugiej strony, Pascha, z której wyrasta nasza Wielkanoc, była przede wszystkim świętem rodzinnym, jej najważniejsza liturgia odbywała się w domu: był to posiłek, podczas którego funkcję kaznodziei pełnił najstarszy mężczyzna w rodzinie. Musiał powiedzieć katechezę wychodząc od pokarmów paschalnych – w taki sposób, żeby nawet najmłodszy w rodzinie wiedział, że to wydarzenie dotyczy jego samego. Także w naszych rodzinach najstarsza osoba może pobłogosławić pokarmy i poprowadzić wspólną modlitwę. W rodzinie doświadczymy tego, co w naszej wierze najistotniejsze. A jeśli wiara nie kształtuje życia rodzinnego, to można pytać, czym jest: tradycją, dekoracją?
Sobór określił liturgię jako szczyt, do którego zmierza działalność kościoła, i jako źródło, z którego wypływa cała jego moc. Czy to działa w momencie, kiedy nie mamy jak uczestniczyć w mszy?
W ostatni Wielki Piątek w swoim życiu Jan Paweł II nie poszedł na Drogę Krzyżową do Koloseum, bo już nie był w stanie. Siedział w bibliotece, trzymał w ręku krzyż i tak przeżywał nabożeństwo. Nie było nic bardziej denerwującego od komentarzy medialnych, że „dzisiaj Jan Paweł II nie uczestniczył w Drodze Krzyżowej”. Liturgia to nie jest kwestia wykonania kilku czynności, tylko postawa człowieka. Jak pisał Jan Paweł II w książce „U podstaw odnowy”, predyspozycja wewnętrzna wyprzedza działanie. Kiedy w człowieku jest postawa liturgiczna, sprawuje liturgię w sposób fizyczny, jeśli może. A jeśli nie może, bo np. choroba zatrzyma go w domu, nie oznacza to, że nie uczestniczy w liturgii, tylko że ją sprawuje w innym wymiarze.
Tylko że Chrystus mówi: „Jeżeli nie będziecie spożywali Ciała Syna Człowieczego i nie będziecie pili Krwi Jego, nie będziecie mieli życia w sobie”. Mowa o pokarmie, którego nie ma jak teraz spożywać.
Jedno zdanie nie jest całym przekazem. Istotą komunii jest komunia duchowa – zjednoczenie z Bogiem. Ono następuje, kiedy człowiek wzbudza w sobie jego głębokie pragnienie. To istota komunii w ogóle – już w XIV-XV wieku teologowie posługiwali się rozróżnieniem, że przyjmować komunię można corporaliter (cieleśnie) albo spiritualiter (duchowo). Ideałem jest połączenie ich obu – żeby komunia sakramentalna była duchową. Podkreślano przy tym, że jest nieporozumieniem przyjmowanie corporaliter w taki sposób, żeby było to tylko zewnętrznym znakiem, praktyką, a nie przemieniało człowieka wewnętrznie. Sytuacja, w której człowiek przyjmuje Jezusa duchowo, nie mając dostępu do komunii sakramentalnej, jest więc lepsza niż odwrotna – kiedy ktoś spożywa i dwa razy dziennie Pana Jezusa, ale nie ma to większego wpływu na jego życie.
Przykazanie wzywa, by przystąpić do komunii przynajmniej raz w roku, w okresie wielkanocnym. Ten okres trwa do Zesłania Ducha Świętego, więc uspokajam: jeszcze zdążymy przyjąć komunię w wymiarze sakramentalnym.
CZYTAJ TAKŻE: Kościół wobec koronawirusa >>>
Trwa epidemia. Część z nas może jednak nie mieć na to szansy.
Jestem spokojny o to, że księża dotrą z sakramentami do umierających – tego nie obejmują obostrzenia. W szpitalach zakaźnych działają kapelani i przychodzą do pacjentów w kombinezonach ochronnych, z zachowaniem wszelkich środków bezpieczeństwa. To czas szerokiej posługi indywidualnej Kościoła. Księża są do dyspozycji.
Jesteśmy też odcięci od sakramentu spowiedzi. Czy polscy biskupi zdecydują się na absolucje generalne?
Niewykluczone, ale pamiętajmy, że absolucja generalna zakłada sytuację, kiedy duża liczba ludzi, fizycznie obecna w jakimś miejscu, nie może zostać wyspowiadana normalnie ze względu na poważne zagrożenie. A dzisiaj w mediach pisze się o tym tak, jakby episkopat miał się spotkać na Jasnej Górze i wszystkim udzielić rozgrzeszenia przez internet.
Poza tym kościoły są wciąż otwarte, można iść i się wyspowiadać.
Taka wyprawa to zagrożenie, że zainfekuję siebie i swoją rodzinę.
Księża wiedzą, że mają spowiadać z zachowaniem wszystkich możliwych środków ostrożności. W katedrze łódzkiej każdy odchodzący od konfesjonału sam go dezynfekuje. Teraz jest czas na zwykłą spowiedź. Na myślenie o absolucji generalnej będzie czas, kiedy pojawią się ku temu okoliczności. Każdy biskup ma prawo księżom otworzyć taką możliwość.
„Nie ma księdza, żeby cię wyspowiadał, albo nie możesz wyjść z domu? – mówił papież 20 marca. – Porozmawiaj sam z Panem Bogiem, powiedz Mu: »Panie, popełniłem to i tamto, wybacz mi«. Proś Go o przebaczenie całym sercem, z aktem żalu i obiecaj: »Później się wyspowiadam, ale przebacz mi już teraz«. I od razu powrócisz do łaski Bożej”.
To żadna nowość. Franciszek tylko przypomina to, czego Kościół uczył od zawsze: że w sytuacji niemożności przyjęcia sakramentu człowieka oczyszcza doskonały żal za grzechy.
Czyli skutki duchowe żalu doskonałego i komunii duchowej są takie same, jakbym po prostu poszedł na mszę?
Tak. Z wykrzyknikiem.
Czy znajduje Ksiądz jakieś wskazówki w Biblii? W Księdze Kronik mamy koszmarną opowieść o tym, jak Bóg zesłał zarazę na Izraelitów, bo Dawid ośmielił się ich policzyć.
To opowieść nie o Bogu i zarazie, tylko o tym, że grzech jednego człowieka, zwłaszcza takiego, który odpowiada za innych, może dotknąć całą społeczność. Konsekwencje naszych grzechów spadają na innych ludzi. To jest w tym tekście objawione, i może rzeczywiście warto o tym teraz pomyśleć.
Słowo, które mnie przeprowadza przez obecne doświadczenia, znajduję w Ewangelii św. Mateusza, gdzie Chrystus mówi: jeśli chcesz się modlić, wejdź do swojej izdebki (czy: małego pomieszczenia). Czytamy to w sytuacji, kiedy wszyscy jesteśmy skazani na izolację. I albo przeżyjemy tę samotność jako wyrok wydany przez los, albo wejdziemy w nią w zaufaniu wobec Boga: „nie bój się, Ja tam będę z tobą”. Taka była postawa Jezusa wobec każdego zła, jakie Go w życiu dopadło, z krzyżem włącznie. Nie przechodził przez cierpienia z przekleństwem na ustach, tylko potrafił się w nim odnaleźć po Bożemu. Ojcowie Kościoła i średniowieczni mistycy podkreślali, że nie tylko Jezus, ale też Maryja czy Józef wybierali rzeczy, których my byśmy nie wybrali, np. życie ubogie. Ogołocone. I skupiali się na tym, co ta sytuacja niesie dobrego – i co oni mogli dobrego zrobić. Nie traktowali tego jako dopustu.
Czytam też hymn o ogołoceniu Słowa w 2. rozdziale Listu do Filipian: Chrystus „nie skorzystał ze sposobności, aby na równi być z Bogiem, lecz ogołocił samego siebie, przyjąwszy postać sługi”. To był Jezusowy wybór.
A Apokalipsa daje nam prawo, by czytać to, co się dzieje, z punktu widzenia, no właśnie: apokaliptycznego?
To zależy, co kto rozumie pod słowem „apokalipsa”. Prawidłowo znaczy ono tyle, co objawienie albo odsłonięcie drugiego planu: pod zewnętrzną, dramatyczną warstwą kryje się miłość Boga i Jego zwycięstwo nad złem, triumf życia. Ale dzisiaj mało kto używa tego słowa w pierwotnym znaczeniu. Mamy więc wielu proroków ogłaszających, że Pan Bóg karze ludzi za grzechy i zatrzaskuje rozdział Ewangelii zatytułowany „miłosierdzie”.
Takie myślenie to nic nowego. W ikonografii średniowiecznej przedstawiano np. rozgniewanego Boga Ojca, który mimo modlitw Chrystusa i Maryi ciska strzałami zarazy na ludzkie miasta.
Tak, tylko że to nie jest interpretacja chrześcijańska.
Te malowidła są w kościołach.
Tak. Ale to nie jest nauczanie Kościoła. Jeśli chcemy wiedzieć, czego on naprawdę naucza, czytajmy najpierw Biblię, potem to, co ogłasza urząd nauczycielski. Słuchajmy Biblii interpretowanej w Tradycji. To, co jeden czy drugi mówca (uznając się za prywatne „magisterium”) głosi jako orędzie chrześcijańskie w oparciu o swój własny autorytet, nie jest nauczaniem Kościoła.
Warto sięgać do doświadczenia dawnych wieków?
A jakże. Czym jest dzisiejsze pokolenie chrześcijan bez zakorzenienia?
Włoska kronika dżumy z 1630 r. dokumentuje: „obawę budził nie tylko sąsiad, przyjaciel, gość (...) Rzecz to straszliwa i trudna do wypowiedzenia, stół rodzinny, małżeńska łożnica zdawały się zasadzką kryjącą może straszliwą truciznę”. Także dzisiaj obserwujemy kryzys zaufania: bo drugi człowiek jest potencjalnym zagrożeniem.
Przede wszystkim: jeśli wymagam od innych zaufania, to sam muszę dbać o to, żeby na zaufanie zasługiwać. To oznacza, że narzucam sobie pewien rygor. Tyle mogę w tej kwestii zrobić.
Całe społeczności przeżywają napięcie. Stresowi trzeba dać upust. Dawniej podczas epidemii dochodziło do pogromów Żydów, zabijano trędowatych, polowano na czarownice. Takie postawy dziś nam nie grożą?
Myślę, że współczesna psychologia zna takie mechanizmy i potrafi podpowiadać sposoby reagowania. Chrześcijaństwo uwzględnia całą naturę człowieka, także jego emocje. W ujęciu religijnym przeciwieństwem strachu jest pokój, który bierze się w nas z pewności, że Bóg jest przy nas. Tego bym się trzymał.
Żyliśmy chyba w Europie w złudzeniu, że przynajmniej u nas doszło do Fukuyamowskiego końca historii. Teraz zostaliśmy tego pozbawieni, boimy się, że stracimy świat, który znamy. Jak poradzić sobie z myślą, że czeka nas wiele tygodni, a może miesięcy nienormalności – a potem pewnie zmagania z kryzysem?
To pytanie o wartości i ich hierarchię. W ten sposób znajdziemy odpowiedź na pytanie, o co najpierw zadbać podczas porządkowania rzeczywistości po przejściu epidemii.
Jeśli chodzi o nadchodzący kryzys ekonomiczny, mogę tylko powiedzieć, jak to widzę od strony Kościoła. Musimy zadać sobie pytanie, na co chcemy wydawać pieniądze po ustaniu epidemii. I jak wiele ze środków, którymi dysponujemy, powinno być przekazane wprost na potrzeby ludzi doświadczonych biedą. To będzie wyzwanie dla Kościoła i jego aktywności charytatywnej. To znowu dotknięcie tego, co istotne w przekazie Ewangelii. Wielki Post ma nas tego właśnie uczyć. Asceza nie ma sensu dla samej ascezy, tylko dla miłości. Odmawiasz sobie jedzenia i dzięki temu możesz się podzielić. Ufam, że Duch Święty tak nas uwrażliwi w tym czasie, że odnajdziemy właściwe odpowiedzi na podobne pytania.
Pamiętam, jak po 1989 r. pojawiła się wreszcie szansa budowania nowych kościołów. Kard. Franciszek Macharski przestrzegał wtedy, że to nie czas na ekstrawagancje architektoniczne, na stawianie ogromnych, bogatych świątyń. Trzeba budować tak, by nie tracić z oczu biedy, która jest dookoła. Taka postawa będzie nam potrzebna.
Już teraz jest mnóstwo drobnych decyzji etycznych do podjęcia: np. czy walczyć o zwrot za płatne zajęcia dla dzieci, które się nie odbyły, skoro ludzie, którzy je prowadzą, są odcięci od możliwości pracy. Wybrać solidarność wobec nich czy pilnowanie bezpieczeństwa finansowego własnej rodziny?
Benedykt XVI w „Deus caritas est” pisze o dwóch porządkach miłości. Pierwszy to ten, że najpierw trzeba brać pod uwagę potrzeby najbliższej rodziny (żony, dzieci), potem rodziców, sąsiadów i innych.
Ale drugi porządek wynika z hierarchii potrzeb: jeśli mam wydać pieniądze na kolejną zabawkę dla dziecka albo na chleb dla kogoś, kto nie ma na zakupy, to dziecko ustępuje na rzecz obcego człowieka, który od dawna nie jadł.
Na czym polega teraz tożsamość Polaka, Europejczyka, obywatela Ziemi?
Jako biskup mogę powiedzieć tyle, że tożsamością człowieka zadaną mu przez Boga jest miłość i życie wspólne z innymi, a nie izolacja. Pan Jezus mówi, że kto kocha swoje życie, straci je, a kto straci, ten je zachowa. Człowiek się odnajduje w życiu – uczy Sobór – wyłącznie przez bezinteresowny dar z siebie samego. Wszystko inne to pozorowane dążenie do dobra.
Ksiądz ufa władzy?
Teraz jest czas na to, by każdy postępował zgodnie ze swoimi kompetencjami i w jak najlepszych intencjach. To nie jest czas na „realną” politykę. O takiej zresztą ja się nigdy nie wypowiadam.
Konferencje ministra zdrowia mają niemalże terapeutyczny charakter, ale jednocześnie jako dziennikarze widzimy, gdzie on mija się z prawdą i jakie popełniono zaniedbania.
Pewnie od tego są dziennikarze. Ja już swoje powiedziałem.
W zeszłym tygodniu prof. Bogdan de Barbaro powiedział w „Tygodniku”: „Gdybym miał wpływ na media, to bym je zachęcał, by bardziej dbały o tych, którzy cierpią”. Jakie historie powinniśmy sobie teraz opowiadać?
Ja opowiadam to, co jest w Ewangelii, bo jestem za głupi na to, żeby mówić od siebie. Wiem, że od Boga pochodzi Słowo, które może człowieka przeprowadzić przez każdą sytuację. I tego się będę trzymał. ©℗
ABP GRZEGORZ RYŚ (ur. 1964) jest metropolitą łódzkim, wcześniej był biskupem pomocniczym krakowskim i rektorem krakowskiego seminarium. Stały współpracownik „Tygodnika Powszechnego”, autor rubryki „Okruchy Słowa”. Doktor habilitowany nauk humanistycznych, specjalizuje się w historii Kościoła.","ABP GRZEGORZ RYŚ, MACIEJ MÜLLER",30.03.2020,https://www.tygodnikpowszechny.pl/ducha-nie-gasmy-162870
57,BEZPOWROTNA UTRATA,"Świętokrzyski Park Narodowy może wkrótce stracić cenny obszar, bo prawo i ochrona przyrody przegrają z żądaniami Kościoła i politycznym interesem.","Likwidacja lub zmniejszenie obszaru parku narodowego następuje wyłącznie w razie bezpowrotnej utraty wartości przyrodniczych i kulturowych jego obszaru” – tak brzmi art. 10 ust. 1a ustawy o ochronie przyrody z 2004 r., niewykorzystany ani razu od czasu jej uchwalenia. Według dostępnych mi danych w Polsce po 1989 r. zmniejszono tylko jeden park narodowy. W 1996 r. wyłączono z Wielkopolskiego Parku Narodowego obszary zabudowane (np. miasto Puszczykowo) i tereny zdegradowane przez gospodarkę leśną.
Prawdopodobnie już wkrótce się to zmieni. Państwo zamierza przestać chronić 1,3 hektara Świętokrzyskiego Parku Narodowego – trzeciego najstarszego w kraju, po Białowieskim i Pienińskim. Zostanie z niego wykrojona enklawa przed klasztorem na górze Łysiec (Święty Krzyż), którym dziś opiekuje się zgromadzenie Misjonarzy Oblatów Maryi Niepokalanej. Zakonnicy próbują przejąć ten teren od ponad 25 lat i chyba teraz im się uda. 16 lipca Ministerstwo Środowiska i Klimatu rozesłało stosowne rozporządzenie do ostatnich konsultacji. Termin zgłaszania uwag upływa 15 sierpnia.
Problem w tym, że na Łyścu nie doszło do żadnej bezpowrotnej utraty wartości: ani przyrodniczych, ani kulturalnych. Doszło jedynie do sporu, w którym prawo i najwyższa w Polsce forma ochrony przyrody zdaje się przegrywać z żądaniami Kościoła i politycznym interesem.
Historyczny moment
Ciągle aktualny stan prawny wygląda tak: cała wschodnia część wzgórza – błonia, wschodnie skrzydło klasztoru i oczywiście bazylika Trójcy Świętej na Świętym Krzyżu – należy do oblatów. Zachodnia, z drugim skrzydłem klasztoru, w którym działa parkowe muzeum, terenem zielonym oraz małym, piętrowym „szpitalikiem” – do Świętokrzyskiego Parku Narodowego. Jednak całe wzgórze znajduje się na terenie ŚPN i podlega przepisom ustawy o ochronie przyrody.
Na terenie każdego parku narodowego w Polsce jest mnóstwo prywatnych gruntów i budynków, także kościelnych. Zakonnicy mogliby drugą część wzgórza po prostu odkupić bez konieczności okrawania ŚPN. Ba, takie porozumienie zostało już zawarte 14 lat temu. 5 stycznia 2007 r. w Ministerstwie Środowiska, kierowanym wówczas przez Jana Szyszkę, podpisano list intencyjny – oblaci przejęliby budynki, w zamian kuria miała zbudować i przekazać parkowi nowe muzeum (w Hucie Szklanej, u podnóża Łyśca, zaraz przy parkingu). Na stronie zakonu do dzisiaj czytamy: „To był historyczny moment”.
CZYTAJ TAKŻE
""Przywrócenia naturalnego biegu wymaga 90 proc. polskich rzek. Kilkadziesiąt metrów pasa wzdłuż nich trzeba oddać do dyspozycji przyrody"" - mówi biolog Wiktor Kotowski.
Tyle że strona kościelna nigdy nie wywiązała się ze swoich obietnic, a późniejsze zmiany w przepisach znacząco utrudniły ewentualne przekazanie parkowego mienia. Teraz najłatwiej najpierw uczynić je „nieparkowym”. Taki grunt automatycznie przechodzi pod zarząd Skarbu Państwa, czyli starosty powiatu kieleckiego. A ten może przekazać go zakonowi z, dajmy na to, 90-procentową bonifikatą. Rozporządzenie o zmianie granic ŚPN przygotowano w Ministerstwie Środowiska już w 2019 r., potem jednak przyszła rekonstrukcja rządu, protesty i pandemia. Teraz Ministerstwo, już z nową nazwą (Klimatu i Środowiska), wraca z tym samym projektem.
Los dyrektora
Na szczyt Łyśca wybieram się z Łukaszem Misiuną, prezesem stowarzyszenia MOST, które od lat walczy o zachowanie Parku, oraz Piotrem Szafrańcem, byłym już dyrektorem ŚPN.
– Jak wspominam współpracę z oblatami? Bardzo ciężko – mówi Szafraniec. – Polegała głównie na oczekiwaniu przez nich jednostronnych ustępstw. Naciski na to, żeby ten teren przekazać zakonnikom, trwały od dawna, ale teraz po zmianie władzy skończyła się dyskusja, wydawano tylko polecenia. Nie chciałem się mieszać w oddawanie czegokolwiek. Uważam, że moją funkcją było pilnowanie majątku państwa, a nie rozdawanie go. Oficjalnie odwołano mnie w 2016 r. bez podania przyczyny – taki los dyrektora parku. Ówczesny wiceminister Andrzej Szweda-Lewandowski odwrócony do mnie plecami powiedział tylko, że mam sobie wziąć pismo i przeczytać, że zostałem zwolniony.

Piotr Szafraniec, były dyrektor Świętokrzyskiego Parku Narodowego, i Łukasz Misiuna, prezes Stowarzyszenia MOST, 16 lipca 2021 r. / fot. Krzysztof Story
Wszystko wskazuje, że teraz marzenia oblatów się spełnią. Politycy PiS rządzą zarówno krajem, jak i powiatem, przychylny jest także następca Szafrańca. Jan Reklewski, nowy dyrektor ŚPN, już w 2019 r. chwalił projekt rozporządzenia i mówił: „Te grunty i tak od lat podlegają urbanizacji. Nie przedstawiają istotnej wartości przyrodniczej”.
Mając w pamięci zapis ustawy, pytam Łukasza Misiunę o „bezpowrotną utratę wartości przyrodniczych i kulturalnych”. Misiuna pokazuje mi pismo podpisane przez obecnego dyrektora ŚPN z 15 lipca 2019 r.: „W naszej ocenie nie doszło do utraty wartości kulturowych, co potwierdza nadanie w 2017 r. przez Prezydenta RP całemu kompleksowi na Św. Krzyżu tytułu pomnika historii (...). W zakresie przyczyn utraty wartości przyrodniczej nie podejmowano próby dokonania ustaleń”.
– W 2019 r. zadzwonił do mnie dziennikarz i poprosił o komentarz, bo dyrektor Reklewski mówi, że Łysiec utracił wartości przyrodnicze – wspomina Misiuna. – Przysięgam, że najpierw pomyślałem, że doszło do jakiegoś skażenia, wycieku.
Nie doszło. Teren, który Ministerstwo chce wyłączyć z parku, wygląda prawie tak samo jak na archiwalnych zdjęciach z lat 50. Trawnik, budynki, droga (wtedy nie była obsadzona lipami).
Na trawniku
Na pierwszy rzut oka można by się zgodzić z Reklewskim, który powołując się na inwentaryzację z lat 2012-14 pisze o braku cennych gatunków. Tyle że podczas inwentaryzacji całego parku ten konkretny fragment nie był badany szczególnie dokładnie – nie było takiej potrzeby. W 2019 r. już była, więc Misiuna, od prawie 30 lat zajmujący się ochroną przyrody, po ogłoszeniu planów Ministerstwa zebrał zespół ekspertów i rozpoczął badania.
„Pomimo silnej antropopresji inwentaryzowany teren charakteryzuje się relatywnie wysokim walorem przyrodniczym i dużym bogactwem gatunkowym, a stanowiąc swoistą, nieleśną enklawę, zwiększa różnorodność biologiczną Parku” – czytam w podsumowaniu raportu.
CZYTAJ TAKŻE
POWRÓT WILKA: Pokojowe, choć czasem trudne sąsiedztwo i powrót dużych drapieżników to jeden z największych sukcesów polskiej ochrony przyrody.
– Na tych lipach są cztery chronione gatunki mszaków i cztery gatunki porostów, w tym jeden uznany za wymarły w Świętokrzyskiem – wylicza Misiuna. – Znaleźliśmy 21 gatunków nowych dla Gór Świętokrzyskich. 4 gatunki rzadkich ptaków i jeden gatunek nietoperza. A na tym trawniku – gatunek chrząszcza, który nigdy wcześniej nie był obserwowany w Polsce.
Sporo tego, jak na 1,3 hektara, który bezpowrotnie utracił wartości przyrodnicze.
– Byłem zaskoczony – przyznaje przyrodnik. – Liczyłem się z tym, że nic nie znajdziemy, nie robiliśmy badania pod tezę. Badaliśmy tylko ten hektar z buforem 50 metrów. Wysłaliśmy raport do Parku, Ministerstwa, RDOŚ, został kompletnie zignorowany. Zresztą od Ministerstwa dostaliśmy zgodę na badania na dwa lata. Planowaliśmy spokojną pracę.
Dwa miesiące później minister Michał Woś rozesłał projekt rozporządzenia do konsultacji. Na zgłaszanie uwag dał wybranym organizacjom pozarządowym 10 dni (według ustawy powinno być co najmniej 30). Mimo krótkiego czasu spłynęło ich sporo. Projekt rozporządzenia popiera: Ministerstwo, oblaci i chyba obecna dyrekcja ŚPN, choć Reklewski już w styczniu 2020 r. mówił, że rozporządzenie to kwestia polityczna, którą zajmuje się Rada Ministrów, a on jest od ochrony przyrody. Przeciw są: organizacje ekologiczne, ustawa o ochronie przyrody, a także naukowcy.
Stanowisko Komitetu Biologii Środowiskowej i Ewolucyjnej PAN: „Stworzenie wewnątrz parku enklawy niepodlegającej rygorom ochronnym może stanowić dla niego duże zagrożenie, np. być przyczółkiem dla zawlekanych gatunków inwazyjnych, stanowić barierę dla przemieszczania się zwierząt albo – z powodu zwiększonej antropopresji – powodować degradację przyrodniczą sąsiadujących terenów parku”.
Stanowisko Instytutu Ochrony Przyrody PAN: „Stan działek proponowanych do wyłączenia nie zmienił się zasadniczo od momentu powstania Świętokrzyskiego Parku Narodowego ­[1950 r. – red.] (...) Projektodawca rozporządzenia nie przedstawił żadnego dokumentu wykazującego utratę lub brak wartości przyrodniczych i kulturowych działek na Łyścu”.
I wreszcie stanowisko Rady Naukowej samego Parku (uchwała z 16 lipca 2021 r.): „Nie ma wystarczających przesłanek prawnych oraz przyrodniczych uzasadniających to wyłączenie (...) stworzenie enklawy w obrębie ŚPN stwarza potencjalne zagrożenie dla całego obszaru Łyśca”.
Kasata czy kradzież?
Pomimo wielokrotnych próśb o. Marian Puchała, superior klasztoru na Świętym Krzyżu, nie znalazł czasu na rozmowę. W ŚPN usłyszałem, że dyrektora Reklewskiego nie ma przez miesiąc, a nikt inny na ten temat wypowiadać się nie może. Muszę się zatem opierać na doniesieniach medialnych.
Tych nie brakuje. Oblaci o „przywrócenie integralności obiektom klasztornym”, jak często to określają, walczą od lat. Piotr Szafraniec nie jest pierwszym dyrektorem odwołanym za nieustępliwość. W 2006 r. stanowisko po zaledwie kilku miesiącach stracił Bogdan Hajduk. Oblaci wywierają naciski na polityków, ministrów środowiska, piszą apele do premierów i prezydentów. W ostatnim liście z 4 grudnia 2020 r. o. Puchała pisze do Mateusza Morawieckiego: „Panie Premierze, rzutem na taśmę, jeszcze w Roku Jubileuszowym czekamy na odważną decyzję, która przywróci prawo własności i odda sprawiedliwość Świętemu Krzyżowi”.
Czy zakonnicy mają prawa do tych budynków, nawet pomijając prawo do decydowania o ochronie przyrody? Do początku XIX w. na Świętym Krzyżu mieszkali jego pierwotni gospodarze, czyli benedyktyni. W 1819 r. na podstawie bulli papieża Piusa VII i dekretu arcybiskupa Franciszka Malczewskiego klasztor został skasowany. Kościół zgodził się wtedy pozbyć części klasztorów na rzecz Królestwa Polskiego, by z ich majątku finansować swoją działalność. Później na Świętym Krzyżu była placówka dla pokutujących księży, a po powstaniu styczniowym – więzienie.
Dzisiaj oblaci chętniej nazywają kasatę kradzieżą niż sprzedażą i mają w tym trochę racji. Nie zmienia to jednak faktu, że w 1936 r. przejęli opuszczony klasztor, którego część przyznano im przez zasiedzenie. Drugą po wojnie zajęło najpierw PTTK, a potem władze Parku. W 2002 r. sytuację prawną Świętego Krzyża wyjaśniała Komisja Majątkowa złożona z przedstawicieli Kościoła i MSWiA. Oddaliła wtedy roszczenia kurii sandomierskiej. „W omawianym przypadku przekazanie na własność przedmiotowych nieruchomości byłoby nieuzasadnione”.
Na szczyt wejdzie sto tysięcy
Drugie ważne pytanie: jak oblaci planują wykorzystać nowy teren i czy zagraża to przyrodzie? Można jedynie spekulować, bo brak jednoznacznych deklaracji, choć superior wspominał o stworzeniu Domu Pielgrzyma (hotelu). Jakie to stanowi zagrożenie?
– Już teraz droga potrafi być całkowicie zastawiona samochodami, a okolice terenu klasztornego zamieniają się w śmietnik – mówi Łukasz Misiuna. – Sanktuarium już w 2018 r. odwiedziło 340 tys. turystów. Teoretycznie samochodem można wjechać tylko w niedzielę od 11.30 i zjechać do 14.00, w praktyce mało kto tego przestrzega. Ja jestem tam w piątek rano, a i tak jest kilkadziesiąt aut. Wokół klasztoru stoją budki z jedzeniem i stragany z chińszczyzną. W nocy wieża bazyliki ma piękną iluminację, więc do hałasu dochodzi zanieczyszczenie światłem.
Za klasztorem na skraju błoń widzę wielką hałdę gruzu, którą według Misiuny wojewódzki konserwator zabytków kazał usunąć ponad rok temu. Ale największym problemem są organizowane na Świętym Krzyżu imprezy. Nie tylko głośne i tłumne odpusty, ale też koncerty, a nawet zlot… trabantów. Aż do 2019 r. (później nie pozwoliła pandemia) na Łyścu odbywały się też zloty motocyklistów. W ostatnim wzięło udział 3500 osób. We wrześniu 2020 r. na Świętym Krzyżu zaplanowano akcję „Polska pod krzyżem” – w modlitewnym czuwaniu miało wziąć udział nawet 120 tys. osób. Ostatecznie je odwołano (głównie ze względu na pandemię).
Organizatorami takich wydarzeń prawie nigdy nie są sami oblaci. Co więcej – ich wypowiedzi brzmią czasem tak, jakby to obce siły bez pozwolenia najechały ich klasztor. O zlocie motocyklowym: „Organizatorzy (...) nie zapanowali nad skalą przedsięwzięcia”. O perspektywie 100-tysięcznego tłumu w parku narodowym: „szczegółowe oczekiwania i plany Fundacji [fundacja Solo Dios Basta, organizatorzy m.in. „Różańca do granic” – red.] co do przebiegu uroczystości oraz liczebności udziału wiernych zostały zakomunikowane przełożonym oblackim formalnie dopiero 10 lipca 2020”.
Tymczasem już 4 lipca o. Dariusz Malajka, ówczesny rektor bazyliki, w wywiadzie dla Radia Kielce cieszył się: „Zapisy są niezbędne z uwagi na spodziewaną dużą liczbę pielgrzymów i ograniczone miejsce na górze. Na szczyt wejdzie ok. 100 tys. osób”. A zlot motocyklowy zakończył się tym, że o. Malajka zmówił modlitwę w intencji kierowców, wsiadł na motor i przejechał przez plac oraz drogę przez Puszczę Jodłową, kropiąc wodą święconą motocykle i ich właścicieli.
Park Narodowy Gubałówki
Stowarzyszenie MOST, inne organizacje przyrodnicze i naukowe wyczerpały już wszystkie możliwości. Została tylko skarga, którą złożył Łukasz Misiuna, a Komisja Europejska 16 lipca 2021 r. przyjęła. ŚPN najprawdopodobniej straci 1,3 ha pomimo jawnej sprzeczności tej decyzji z prawem. Jak to możliwe?
By obejść zapis o „bezpowrotnej utracie” warunkujący zmniejszenie Parku, Ministerstwo postanowiło Park… powiększyć. Nowe rozporządzenie wyłącza fragment przy klasztorze, dokłada za to 62,5 ha pod Grzegorzowicami. To kawałek lasu otoczony polami, lasu, jakich w Polsce tysiące, oddalony od reszty ŚPN o 6 km. W inwentaryzacji przyrodniczej tego obszaru wymienia się tylko dwa chronione gatunki roślin i dwa – zwierząt (bóbr i wydra). Nie ma żadnych argumentów, by tworzyć tam choćby rezerwat, a co dopiero park narodowy. Żadnych – poza dobrem oblatów.
Wiceministra środowiska Małgorzata Golińska w odpowiedzi na interpelację pisze: „W niniejszym przypadku, co wskazano powyżej, nie dojdzie do zmniejszenia obszaru Parku. Tym samym przywołany przepis [o utracie wartości – red.] nie ma zastosowania w przypadku niniejszego rozporządzenia”.
Oczywiście według prawników, przyrodników, a także logiki przepis ten ma zastosowanie, a powiększenie i pomniejszenie winny być rozpatrywane osobno. IOP PAN w swoim stanowisku pisze, że interpretacja ustawy, zgodnie z którą zmniejszenie obszaru Parku można „zrekompensować” jego zwiększeniem w innym miejscu, jest „niewątpliwie sprzeczna z intencją ustawodawcy”. Zgodna jest za to z żądaniami zakonników i politycznym interesem.
Mamy zatem państwo, które wbrew organizacjom i naukowcom nagina własne prawo, by pozbyć się własnego mienia. Mienia niesamowicie cennego, bo parki narodowe to u nas rzadkość. Ostatni, Ujście Warty, powstał już ponad 20 lat temu. Teraz może zacznie nam ich ubywać. Przybędzie nam za to niebezpieczny precedens – kto zagwarantuje, że na podobnej zasadzie nie wytniemy kiedyś z Tatrzańskiego Parku Narodowego Morskiego Oka, w zamian dokładając część, dajmy na to, Butorowego Wierchu? Albo Gubałówki?©℗",KRZYSZTOF STORY,26.07.2021,https://www.tygodnikpowszechny.pl/bezpowrotna-utrata-168478
58,A WIĘC... LOCKDOWN,"Jeszcze nie taki zupełny, jeszcze pozostało kilka kroków do pełnego zamknięcia: zakaz przemieszczania się czy radykalne ograniczenie handlu i działalności firm. Czyli coś, co premier nazwał kwarantanną narodową. Zostanie ogłoszona za 10 dni, jeśli sytuacja epidemiczna się nie poprawi.","To, co zwraca uwagę pośród ogłoszonych dzisiaj obostrzeń, to wysłanie na nauczanie zdalne klas 1-3. Zamknięcie szkół już „do końca” to ruch właściwy, ale ogromnie spóźniony. W wielu placówkach ze względu na braki wśród nauczycieli klasy są łączone, a część rodziców w geście nieposłuszeństwa obywatelskiego, w obawie o zdrowie własne bądź mieszkających z nimi dziadków i tak nie posyła dzieci na lekcje. 
Nieprzygotowanie systemu edukacji do zapowiadanej przez epidemiologów (od lata!) jesiennej drugiej fali COVID-19 to jeden z najpoważniejszych grzechów rządu. Zignorowano racjonalne postulaty, by opóźnić rozpoczęcie zajęć do połowy września, by uczniowie nie zawlekli do szkół infekcji przywiezionych z wakacji. Ministerstwo Edukacji w porozumieniu z Głównym Inspektoratem Sanitarnym przygotowało ogólnikowe wytyczne, z punktu widzenia epidemiologicznego – niemal bezwartościowe. 
CZYTAJ WIĘCEJ: AKTUALIZOWANY SERWIS SPECJALNY O KORONAWIRUSIE I COVID-19 >>>
Pod koniec września krzywa zakażeń zaczęła ostro piąć się w górę – co trwa do dziś, a szczytu nie widać. Przyczyną tej sytuacji w opinii wielu epidemiologów było właśnie pójście „na żywioł” i otwarcie szkół bez żadnych realnych zabezpieczeń. Część ekspertów już na przełomie września i października alarmowała: czas przejść na nauczanie zdalne. Inni mówili o ogłoszeniu dwutygodniowych ferii, aby przerwać transmisję wirusa. Rząd wolał jednak organizować kolejne konferencje, na których minister edukacji podkreślał, że przeważająca liczba szkół pracuje w trybie stacjonarnym. 
Jeden z nauczycieli, z którymi rozmawiałem, przygotowując w sierpniu tekst o gotowości szkół do rozpoczęcia zajęć, od dwóch tygodni leży w domu z ciężkimi objawami COVID-19. Mimo że miał duszności, pogotowie odmówiło przewiezienia go do szpitala. Rozmawiałem z nim, kiedy jeszcze mógł swobodnie mówić: stwierdził, że czuje się przez państwo oszukany – kazano mu pójść bez żadnego zabezpieczenia na jeden z najbardziej niebezpiecznych frontów, po czym odmówiono pomocy medycznej. W jego szkole choruje bądź przebywa na kwarantannie prawie 40 proc. nauczycieli. W tym momencie organizacja jakiegokolwiek nauczania, nawet zdalnego, to logistyczna kwadratura koła.
SZKOŁA WOBEC EPIDEMII - CZYTAJ WIĘCEJ W SERWISIE SPECJALNYM >>>
Obostrzenia sanitarne dotknęły tym razem także kultu religijnego. W kościołach będzie mogła przebywać 1 osoba na 15 metrów kwadratowych (dotychczas: 1 osoba na 7 metrów kwadratowych). Taryfa ulgowa, tak długo stosowana wobec Kościoła, była zupełnie niezrozumiała. Dystans 1,5 metra między uczestnikami mszy był fikcją. Dezynfekcja rąk przed podawaniem komunii to kwestia dobrej woli księdza. Problemu przyjmowania komunii do ust w czasie pandemii nie warto nawet rozwijać. Wielu biskupów przywróciło już dyspensę zwalniającą od niedzielnego obowiązku osobistego uczestnictwa w eucharystii. Niestety, w wypowiedziach duszpasterzy nie pojawia się tak często jak w marcu czy kwietniu temat komunii duchowej i żalu doskonałego za grzechy. Biorąc pod uwagę, że niedzieli bez wizyty na mszy nie wyobrażają sobie przede wszystkim ludzie starsi, najbardziej zagrożeni ciężkim przebiegiem choroby – skutki mogą być dosłownie opłakane. Troska o zdrowie i życie seniorów powinna się dzisiaj przejawiać w zdecydowanym wezwaniu: nie przychodźcie na razie na msze, módlcie się przed ekranami telewizorów czy komputerów. 
CZYTAJ TAKŻE: KOŚCIÓŁ WOBEC EPIDEMII >>>
Podczas konferencji na temat nowych obostrzeń premier Morawiecki wskazał jako źródło wzrostu zakażeń protesty uliczne przeciwko wyrokowi Trybunału Konstytucyjnego. To częściowo prawda: statystyka jest nieubłagana i duża liczba interakcji społecznych musi doprowadzić do transmisji wirusa nawet przy zachowaniu reżimu sanitarnego (o co podczas manifestacji niełatwo). Premier nie zająknął się jednak o innych czynnikach, które w najbliższych dniach wywindują wskaźniki epidemiczne. Rząd ostatnio włączył do państwowych statystyk wyniki testów wykonywanych prywatnie, a po drugie – zaakceptował jako metodę diagnozowania infekcji testy antygenowe drugiej generacji (ich zastosowanie odciąży laboratoria, w których wykonuje się testy genetyczne RT-PCR). Dzięki wzrostowi liczby wykonywanych ogółem testów pójdzie do góry wykres wykrytych przypadków. Nie będzie się to jednak wiązało ze wzrostem zakażeń, tylko wzrostem ich wykrywalności. Łączenie tego skoku z trwającymi protestami byłoby skandalicznym nadużyciem.
Premier Morawiecki podczas środowej konferencji przywołał opinię naukowców z Interdyscyplinarnego Centrum Modelowania Matematycznego i Komputerowego UW, którzy mieli rzekomo stwierdzić, że „każdego dnia wzrost liczby zakażeń na skutek protestów ulicznych może wynosić około 5 tys. osób”. Tymczasem badacze już dzień wcześniej podkreślali, że ich model matematyczny absolutnie nie uprawnia do wyciągania takich wniosków. Epizod ten pozwala podejrzewać, że narracja rządowa nie będzie niestety stroniła od kolejnych manipulacji.
Zdaniem ratowników medycznych, krążących od szpitala do szpitala w poszukiwaniu miejsca dla pacjentów, liczba łóżek „covidowych” rośnie tylko w ministerialnych statystykach. Wielu ciężko przechodzących COVID-19 leży w domu, mimo że ich stan w normalnych okolicznościach kwalifikowałby ich do opieki szpitalnej. „System opieki zdrowotnej jest na granicy wydolności” – powiedział minister Adam Niedzielski. Jest to, wbrew pozorom, opinia optymistyczna. Zdaniem wielu medyków system już dawno runął.
CZYTAJ TAKŻE
OBRONA ZDROWIA: Państwo nie gwarantuje ani testu, ani karetki, ani miejsca w szpitalu. A gdy pandemia się skończy, problemy zostaną >>>",MACIEJ MÜLLER,04.11.2020,https://www.tygodnikpowszechny.pl/a-wiec-lockdown-165529
59,KRAJOBRAZ PO BITWIE,"Czy energia, którą kipiał ruch kobiecy pod koniec zeszłego roku, właśnie się wypaliła, roztrwoniona przez osobiste ambicje, środowiskowe konflikty i błędy popełnione na etapie prób instytucjonalizacji protestów?","Gdy 22 października zeszłego roku Trybunał Konstytucyjny ogłosił wyrok w sprawie aborcji, sieć organizacji kobiecych wywodzących się z tradycji Czarnego Protestu okazała się zdyscyplinowaną, gotową do działania armią, która w szybkim tempie wyprowadziła na ulice dziesiątki tysięcy manifestantów. Miała też zdecydowane i charyzmatyczne liderki. Tak jak nagle wdarły się na polityczną scenę, żądając od ekipy Mateusza Morawieckiego dymisji w siedem dni, tak po pięciu miesiącach nagle znikły.
5 października tego roku mijała piąta rocznica Czarnego Protestu, czyli żywiołowego kobiecego ruchu kojarzonego do dziś z czarnymi parasolkami. Ogólnopolski Strajk Kobiet i inne ruchy uczciły to święto, organizując w wielu miastach zbiórki podpisów pod projektem ustawy „Legalna Aborcja. Bez Kompromisów”. Choć akcja była sprawnie zorganizowana, to nie przerodziła się w wydarzenie o masowym charakterze. W porównaniu z Czarnym Protestem z 2016 r. wypadła dość blado. Czy to już efekt wypalenia?
– Oglądamy za dużo filmów – Marta Lempart, liderka Ogólnopolskiego Strajku Kobiet, nie zgadza się z krytyką. – W filmach jest zła władza i wielki tłum wściekłych obywateli zjednoczonych pod wspólnym sztandarem, a potem nagle jest już wszystko dobrze i pięknie. Nikt za to nie robi filmów o tym, jak było w Polsce w 1984 czy 1985 r., kiedy ten sztandar trzymało raptem ze 30 osób. OSK działa od 2016 r. i to jest działanie w określonym społecznym cyklu. Teraz, po dziewięciu miesiącach od protestów trwających sto dni, wciąż jest czas na pracę innego rodzaju, a także odpoczynek i leczenie ran.
Lempart podkreśla, że OSK stworzył system psychologicznego wsparcia dla aktywistek, które ucierpiały w wyniku interwencji policji i spraw sądowych za udział w protestach.
– Szykujemy się na jesienne i zimowe protesty, które są nieuchronne – dodaje.
Polityczne ambicje i podziały
Lempart wystąpiła 10 października 2021 r. u boku Donalda Tuska na warszawskim wiecu po wyroku Trybunału Konstytucyjnego, odczytanym przez opozycję jako niemal jawna zapowiedź pol­exitu. A dzień po demonstracji, w wywiadzie dla „Gazety Wyborczej”, zgłaszała wręcz konkretne postulaty związane z trybem układania ewentualnych wspólnych list wyborczych opozycji – opowiadając się, razem z Pawłem Kasprzakiem i Obywatelami RP, za ideą prawyborów, które miałyby zadecydować o kształcie list.
– Jeszcze w zimie stało się dość wyraźnie widoczne, że część aktywistek Strajku Kobiet ma pewne ambicje polityczne, być może zmierzające do powołania regularnej „armii” w oparciu o OSK – mówi profesor Maria Wincławska, politolożka z Uniwersytetu Mikołaja Kopernika w Toruniu. Ale trochę co innego mówi jedna z liderek OSK, Katarzyna Kotula, wybrana do Sejmu z list Wiosny. Kotula wywodzi się ze środowiska Kongresu Kobiet, była jedną z liderek Czarnego Protestu i zeszłorocznego Strajku Kobiet.
– To ja proponowałam utworzenie partii jeszcze w 2019 r. – mówi. – Wtedy ten pomysł nie zyskał akceptacji większości. A dziś trudno mi ocenić, czy któraś z liderek SK zdecyduje się na założenie ugrupowania.
Sam OSK wydaje się dziś działać na wolnych obrotach. Aktywistki prowadzą konta organizacji w serwisach społecznościowych, co daje wrażenie ciągłości. Ale już większość treści na stronie OSK nie była aktualizowana od lutego.

PROF. MARIA WINCŁAWSKA: Język protestów był jakoś naturalny, ale część potencjalnych sojuszników zwyczajnie odstraszył. Sfera publiczna rządzi się określonymi prawami, nie do końca jest w niej miejsce na wulgaryzmy
Część środowisk stanowiących zaplecze zeszłorocznego Strajku Kobiet jest w mniej lub bardziej otwartym konflikcie z OSK czy też z częścią jego liderek. Pytam jedną z uczestniczek tych sporów, czy ze Strajkiem jest tak, jak z tym żartem o polskich politykach. Wystarczy ich dwóch, by natychmiast powstały trzy zaciekle zwalczające się organizacje.
– Trochę tak – odpowiada Anna Maria Żukowska, posłanka Lewicy związana od lat z ruchami kobiecymi, a w okresie Czarnego Protestu współtworząca grupę Dziewuchy Dziewuchom, która jednak w ostatnim czasie ma nie po drodze z OSK. – W całym ruchu kobiecym jeszcze w czasach Czarnego Protestu toczyło się mnóstwo różnych sporów, czy też, by użyć częściej stosowanego w praktyce określenia, „inb”. Prawie cała komunikacja odbywała się w sieci, a inby wybuchały praktycznie o wszystko. O to, kto ma prawa do nazwy, kto wymyślił hashtag, a kto czarny kolor. Skąd się wzięły parasolki. No i oczywiście najważniejsze, kto jest prawdziwą liderką.
Szczególna animozja, sięgająca jeszcze czasów Czarnego Protestu, dzieliła będące najbardziej wyrazistymi twarzami tamtego ruchu Martę Lempart i Agnieszkę Dziemianowicz-Bąk. Lempart w wewnętrznej korespondencji OSK na Messengerze nazwała Dziemianowicz-Bąk m.in. „śliczną i podłą kłamczuchą”. ­Zarazem ten personalno-hierarchiczny konflikt przebiegał dokładnie po linii głównych politycznych podziałów wewnątrz ruchu kobiecego – tych między liberałkami, jak Lempart, a przedstawicielkami lewicy, jak Dziemianowicz-Bąk. Te podziały stały z reguły u podłoża poważniejszych spięć w przestrzeni publicznej.
Zuzanna Radzik: Chodzi o protest kobiety wcielonej. Ciało, nad którym państwo i Kościół chcą mieć kontrolę, mówi: dość.
  Przykład? Żukowska wspomina, jak ścięła się z liderkami OSK pod koniec kwietnia, gdy próbowały nakłonić jej ugrupowanie do zmiany decyzji dotyczącej głosowania (razem z PiS) za przyjęciem w Sejmie Krajowego Planu Odbudowy. „W sprawie Lewicy ogłaszamy krótko: wóz albo przewóz. Doba na ogarnięcie się albo zaczynamy ogólnopolską akcję wybijania głupoty z głowy Lewicy” – taki wpis pojawił się wtedy na Twitterze OSK.
„Strajk Kobiet traktuje nas gorzej niż PiS, bo rządowi dał 7 dni ultimatum, a nam tylko dobę” – mówiła wtedy Onetowi Żukowska. Dziś między częścią środowisk lewicowych a liberalną grupą liderek OSK trwa rodzaj zimnej wojny. – Na szczęście nie uniemożliwia to współpracy w najważniejszych sprawach – podkreśla jednak Żukowska. Np. przy okazji projektu ustawy „Legalna Aborcja. Bez Kompromisów” i podczas zbiórek podpisów na jego rzecz.
Ulica poczuła się silna
Zeszłoroczny Strajk Kobiet był powszechnym ruchem protestu. Liczne demonstracje pod znakiem błyskawicy trwały przez ponad miesiąc. 30 października, w najliczniejszej manifestacji SK w Warszawie wzięło udział niemal 100 tys. osób. Tym samym była to jedna z kilku największych manifestacji w historii kraju po 1989 r., być może większa niż Czarny Protest i marsz KOD z 2016 r.
– Czarny Protest objął 150 miast. Protesty z 2020 r. miały miejsce w 430 – mówi Katarzyna Kotula.
– W 500 miastach – to z kolei szacunki Marty Lempart, której zdaniem jesienne protesty przyniosły konkretne sukcesy.
– Parlament Europejski uznał prawo do aborcji za prawo człowieka – mówi Lempart. – Platforma porzuciła obronę zakazu aborcji i opowiada się za liberalizacją ustawy. Numer Aborcji Bez Granic stał się trzecim najbardziej rozpoznawalnym numerem infolinii w Polsce. Bardzo trudno jest teraz prawicy kłamać, że zakaz powoduje, iż aborcja zanika. I bardzo trudno jest też prawicy twierdzić, że obowiązujące w Polsce prawo jest jakimkolwiek europejskim standardem, bo stało się wiedzą powszechną, że tylko my i Malta mamy jeszcze tak drakońską ustawę. I chyba najważniejsze: 60 proc. ludzi w Polsce opowiada się dziś za legalną aborcją.
Prof. Wincławska wymienia sześć powodów, dla których sposób, w jaki rozwijały się protesty po wyroku TK, miał wyjątkowy charakter. – Po pierwsze, masowa skala. Nie dość, że manifestacje osiągnęły niespotykane rozmiary, to jeszcze odbywały się w trakcie drugiej fali pandemii i w niesprzyjających jesienno-zimowych warunkach. Po drugie, niezwykły był też zasięg terytorialny protestów. Odbywały się one nie tylko w dużych ośrodkach, ale i w małych miasteczkach. Po trzecie, rozwijały się błyskawicznie i spontanicznie, a ich rozproszone zaplecze, składające się nie tylko z OSK, ale też ze środowisk wokół grupy Dziewuchy Dziewuchom, partii Razem, a nawet części KOD-u, okazało się sprawne organizacyjnie. Po czwarte, ogromną rolę odegrał w Strajku Kobiet internet.
– Część protestujących – tłumaczy Wincławska – brała aktywny i realny udział w całym ruchu, w ogóle nie wychodząc na ulice. Gdy nie możemy się trzymać za ręce na ulicy, to róbmy to przynajmniej w sieci – twierdził hiszpański socjolog Manuel Castells. I według prof. Wincławskiej to właśnie zobaczyliśmy.
– Po piąte, w Strajk Kobiet angażowały się osoby, które dotąd nie uczestniczyły w polityce i życiu publicznym, a przy tym byli to ludzie w różnym wieku. Przez to Strajk Kobiet odróżniał się od demonstracji KOD-u o wiele większym udziałem osób młodych i swoistą wielopokoleniowością uczestników. Po szóste, rzeczą dotąd niewidzianą była niezwykle twarda reakcja państwa, która zaogniła nastroje. Rząd bardzo mocno starał się te protesty stłumić, wykorzystując różne mechanizmy. Chodziło i o ogłaszanie, że uczestnicy protestów stanowią zagrożenie dla zdrowia, i o wezwania do obrony kościołów, które skutkowały mobilizacją agresywnych grup skrajnej prawicy i środowisk kibicowskich. W niektórych miejscach natarczywie lub brutalnie zachowywała się też policja. Dość szczególna była również rola MEN, które groziło konsekwencjami uczniom i nauczycielom uczestniczącym w manifestacjach – mówi prof. Wincławska.
Strajk Kobiet: czytaj więcej w naszym serwisie specjalnym
  Ciekawą interpretację sukcesu SK proponuje socjolożka kultury, prof. Małgorzata Jacyno z UW: – Na całym świecie protesty kobiet mają zawsze miejsce w warunkach kryzysu społecznego, ekonomicznego. A ten akurat był bardzo spóźniony. Ale nie chodzi mi o analogie z rokiem 1968, lecz o opóźniony o prawie trzy dekady protest zarówno w odniesieniu do tego, co nazwano kompromisem aborcyjnym, jak i w odniesieniu do transformacji. Bo przecież polska transformacja nie byłaby możliwa bez zaprowadzenia pewnego rodzaju nowej nierówności między kobietami i mężczyznami.
Zdaniem prof. Jacyno, przyjęty w okresie transformacji model rozwoju przyniósł konsekwencje dla kobiet, na co nakładał się również sposób narzucenia surowego na tle Europy prawa aborcyjnego. Źródeł buntu z 2016 i 2020 r. należałoby więc szukać w latach 90.
– Bo przecież państwo neoliberalne, jakim była i jest Polska, nie byłoby w stanie przetrwać bez subsydiów w postaci nieopłacanej pracy kobiet, i bez ich niskoopłacanej pracy w sektorach publicznych. To, że decyzja TK zapadła akurat w trakcie kryzysu pandemicznego, ma swój szczególny wymiar. Po raz pierwszy od dawna mogliśmy w Polsce usłyszeć, że państwo jest nam jednak do czegoś bardzo potrzebne, bo dokonało wielkich transferów w ramach tarcz antykryzysowych. To, że wyrok Trybunału usłyszeliśmy właśnie wtedy, było ciosem od tego samego państwa. I to ciosem w czuły punkt – tłumaczy Jacyno.
Kryzysowe konteksty
Strajk Kobiet rozwijał się w określonym otoczeniu społecznym. Jego atmosferę, oprócz samej reakcji na wyrok TK, wyznaczały także warunki jesiennego lockdownu (młodzi ludzie chcieli wyrwać się z domów i dać wyraz swej frustracji), a także coraz ostrzejszy spór pokoleniowy. Kolejnym elementem był pogłębiający się w Polsce kryzys Kościoła. Został przez uczestniczki i uczestników protestów zidentyfikowany jako dość oczywisty wspólnik, jeśli nie inspirator obozu rządzącego w kwestii ograniczenia prawa do aborcji. I choć sprawy w swoje ręce próbował wziąć sam Jarosław Kaczyński, wzywający do „obrony kościołów”, to jednak udało mu się zmobilizować jedynie skrajnych prawicowców, niekoniecznie głosujących na PiS.

PROF. MAŁGORZATA JACYNO: Na świecie wszyscy się dziś spodziewają protestów kobiet. Do nich adresowanych jest coraz więcej oczekiwań związanych z jakimś przełomem, wielką zmianą.
– Mam ten komfort, że od początku ostrzegałem przed możliwymi konsekwencjami – twierdzi polityk PiS. – A jednak w partii zwyciężyło intuicyjne myślenie, że oto w środku drugiej fali pandemii zamknięci w domach, przygnębieni ludzie po prostu nie zwrócą większej uwagi na rozstrzygnięcie Trybunału. Nikt nie rozumiał, że ci sfrustrowani ludzie potrzebowali tylko iskry.
Samokrytyczna interpretacja polityka PiS i tak sugeruje korzystne dla rządzących wyjaśnienie skali, natury i całej żywiołowości protestów. W tym ujęciu to pandemia miałaby stać się głównym źródłem emocji. Trochę to zbyt życzeniowe i trywialne, by mogło być pełnym wyjaśnieniem. Niemniej tego typu spostrzeżenia mają i uczestniczki protestów.
Katarzyna Kotula: – Tak, pandemia miała wpływ na nastroje. To był obiektywnie zły czas, w którym społeczna frustracja tylko narastała. To z pewnością pomogło w mobilizacji.
Sukces SK ma jeszcze jedno źródło. Na wybuch, w którym po raz pierwszy w III RP (nie licząc krótkiej akcji przeciwko ACTA) to młodzież stanowiła najliczniejszą grupę uczestników, nałożył się ostry spór pokoleniowy. Czyli wojna cyfrowego „roszczeniowego gówniarstwa” z analogowymi „boomersami” i „dziadersami”.
To spięcie dodało iskier buntowi kobiet przeciw zaostrzeniu prawa aborcyjnego, a tym samym przeciw PiS-owi i Kościołowi. To zaś mocno polaryzowało nastroje wokół Strajku Kobiet. Pokolenie 40+, choć wspólnie z młodzieżą demonstrowało przeciwko decyzji TK, w większości niechętnie odnosiło się do haseł „aborcji na życzenie”. Byli też zszokowani słownictwem protestów.
Katarzyna Kotula: – To jest język młodzieży, język rebelii, język buntu, język rewolucji. To język praw kobiet.
– Zastosowanie tego języka niekoniecznie było funkcjonalnym posunięciem – zauważa z kolei prof. Wincławska. – Z jednej strony on był jakoś naturalny, zwłaszcza dla młodszych uczestników protestów, z drugiej część potencjalnych sojuszników zwyczajnie odstraszył, a nawet zgorszył. Sfera publiczna rządzi się określonymi prawami, nie do końca jest w niej miejsce na wulgaryzmy.
Zarazem jednak warto odnotować, że oprócz nurtu „wyp...lać” był jeszcze drugi kod językowy Strajku Kobiet. Ten z mikrotransparentów. „PiS myśli, że Mazurek Dąbrowskiego to ciasto”, „Jesteście gorsi niż piosenki Dżemu”, „Takiej patologii nie da się zrobić nawet w Simsach”, „Ten rząd jest potrzebny jak alarm w Multipli”. To było coś zupełnie innego niż ofensywne wulgaryzmy. Muzeum Gdańska utworzyło nawet kolekcję podobnych transparentów i banerów.
Złe emocje zatruły strajk
Po pierwszej fali ubiegłorocznych protestów rozpoczęły się intensywne próby ich instytucjonalizacji. Większość nie skończyła się niczym, co przyczyniłoby się do rozwoju ruchu kobiecego. Rozszerzały się listy postulatów, każde kolejne ultimatum stawiane rządowi ustępowało zaraz następnej, ostrzejszej wersji, wreszcie się okazało, że Strajk Kobiet nie jest już protestem przeciwko wyrokowi TK, tylko ruchem na rzecz radykalnej liberalizacji tego prawa oraz platformą wielu środowisk lewicowych. Aż 1 listopada została ogłoszona wstępna lista członków nowo powołanej Rady Konsultacyjnej OSK.
– Zobaczyłam rzędy ludzi w maskach z nastroszonymi brwiami. To wyglądało trochę jak konferencje ETA z lat 90. – twierdzi Anna Maria Żukowska. I przypomina, że właśnie w latach 90. słynna baskijska organizacja terrorystyczna oklapła i straciła zmysł społeczny.
Dariusz Kosiński: Polityka przyszłości, którą ustanawiają protesty kobiet, domaga się całkowitej zmiany modelu życia publicznego. 
  Wokół składu Rady wybuchła burza – znaleźli się w niej m.in. związany z PO Michał Boni, Paweł Kasprzak (Obywatele RP) oraz kilka innych osób, których na co dzień nikt nie kojarzył z ponadprzeciętnym zaangażowaniem w ruch na rzecz kobiet i wrażliwością na ludzką krzywdę. Szybko też powołano 14 zespołów roboczych przy Radzie, co sprawiało wrażenie, jakby miał to być co najmniej gabinet cieni. Kiedy pod koniec zeszłego roku Rada Konsultacyjna ogłosiła pierwsze efekty prac tych 14 zespołów, nie było wśród nich np. kwestii legalnej aborcji.
– Dziś ta Rada chyba w ogóle nie działa – konstatuje prof. Wincławska.
– W pracach 14 zespołów Rady brało udział łącznie 800 osób. Wiem, że wielu zarzuca nam, iż zajmowaliśmy się dosłownie wszystkim, ale takie właśnie było oczekiwanie uczestników protestów, pracowaliśmy wyłącznie nad postulatami, które oni zgłaszali – mówi Marta Lempart.
Równolegle z pracą w zespołach pojawiły się też konflikty. Sprzeczne emocje budziła oczywiście Lempart, a potem także pisarka Klementyna Suchanow. Ma opinię bardzo apodyktycznej i dominującej, przez aktywistki z różnych stron ruchu kobiecego bywa wskazywana jako inicjatorka działań na rzecz „nadmiernej radykalizacji protestów”. Z nią właśnie wiąże się historia, która również miała dość istotny wpływ na postrzeganie Strajku Kobiet i na klimat w części współtworzących go środowisk.
Najlepiej zindeksowane w wynikach wyszukiwania artykuły o Suchanow nie pochodzą z lewicowych serwisów, ale niemal wyłącznie z prawicowych portali. Tę dość zawiłą historię z życia osobistego współliderki Strajku Kobiet prorządowe media, z TVP na czele, wykorzystały do bólu. W telegraficznym skrócie: słynna i budząca skrajne emocje Margot z Kolektywu Stop Bzdurom opisała w mediach społecznościowych okres, w którym była współlokatorką Suchanow, oraz oskarżyła ją o przemoc psychiczną, molestowanie i doprowadzenie do bezbronności, a także – pośrednio – o transfobię. Suchanow nigdy nie ustosunkowała się do tych oskarżeń publicznie – i miała rację, bo podgrzałoby to tylko dyskusję, a publiczny spór z Margot trwałby pewnie do dziś. Nikt zresztą nigdy całej tej historii nie zweryfikował.
Aferę eksploatowały media prawicowe, ale dużo większą rolę odegrała ona w środowisku warszawskiej lewicy, przyczyniając się zresztą do kolejnych podziałów w ruchu kobiecym. Rozpętała się tam polska wersja sporu o tzw. TERF-y, który zaczął się w Wielkiej Brytanii i Stanach Zjednoczonych, by po kilku latach trafić w końcu do Polski. Pod skrótowcem TERF skrywa się rozwinięcie terminu trans-exclusionary radical feminism (czyli „wykluczający osoby trans feminizm radykalny”) – chodzi tu o te działaczki feminizmu, którym inne działaczki feminizmu zarzucają, że nie chcą traktować transkobiet na równi z kobietami biologicznymi – a przynajmniej nie w każdym aspekcie. Ten problem jest dziś jednym z głównych punktów zapalnych na mapie feminizmu. I zarazem jest traktowany przez część społeczeństwa jako przykład oderwania działaczek od realnych problemów kobiet w Polsce.
Z tej panoramy wyłania się obraz ruchu, który utkwił w rozmaitych didaskaliach i wydaje się skazany na dryf bez wyraźnego celu. Tymczasem na horyzoncie widać sporo okazji, które mogą dać mu znowu wiatr w żagle.
Niezałatwione sprawy
Prof. Jacyno przypomina, że kobiety mają do wyrównania społeczno-ekonomiczne rachunki o znacznym bilansie: – Nie przypadkiem anglosaskie badaczki zaraz po kryzysie 2008 r. zainteresowały się takimi kwestiami, jak kapitał emocjonalny. Czyli tym wszystkim, co sprawia, że oficjalna ekonomia oparta na kapitale finansowym w ogóle może funkcjonować. Chodzi o tę część pracy, która będąc cały czas nieopłacana, musi być wykonana – bo bez tego nie zdarzy się nic innego. To jest iluzja, że mamy i ekonomię, i społeczeństwo. Ekonomia jest częścią społeczeństwa. Ktoś musi ubrać dzieci, ktoś musi je pocieszać, ktoś musi je karmić i motywować do nauki. To jest dług, który neoliberalne państwo zaciąga u społeczeństwa. A właściwie u kobiet. I o to mniej więcej chodzi, gdy szukamy społecznego i emocjonalnego podłoża protestów, źródeł ich energii.
Maria Wincławska dodaje, że istnieją solidne przesłanki do tego, by ruch spod znaku błyskawicy mógł w odpowiednim momencie zapłonąć na nowo i sypnąć niejednym piorunem: – Energia społeczna na pewno została rozbudzona, do tego narasta poczucie solidarności i sprawczości. To wszystko jest bardzo ważne, bo jeśli tylko pojawi się kwestia odpowiednio istotna dla opinii publicznej, ten cały potencjał będzie można rozbudzić na nowo. Organizacje kobiece mają już do tego odpowiednie doświadczenie, organizacyjne know-how.
Prof. Jacyno dorzuca do tego perspektywę globalną: – W dyskursie akademickim na świecie wszyscy się dziś spodziewają protestów kobiet. Do kobiet adresowanych jest coraz więcej oczekiwań związanych z jakimś przełomem, wielką zmianą. Sądzę, że tym, co mogą wnieść kobiety, jest możliwość wyobrażania sobie całkowicie innego porządku społecznego. Kiedy śpiewam dziecku kołysankę, z punktu widzenia ekonomisty rynkowego inwestuję w rozwój tego dziecka, przekazuję mu kapitał emocjonalny. Ale z punktu widzenia kobiety ja to dziecko po prostu usypiam, pocieszam, śpiewam mu.
I zwraca uwagę na wyzwania cywilizacyjne, które dotkną mocniej kobiety: – Nadchodzący kryzys klimatyczny sprawi, że będą jego pierwszymi ofiarami. Będzie bowiem jeszcze więcej tej pracy, którą kobiety wykonują już dzisiaj, związanej z ekonomią nieoficjalną, z dbaniem o więzi społeczne, z opieką. Czy poradzimy sobie wtedy bez ułożenia na nowo kwestii społecznych praw kobiet?©",WITOLD GŁOWACKI,18.10.2021,https://www.tygodnikpowszechny.pl/krajobraz-po-bitwie-169367
60,NASZEJ MIŁOŚCI SIĘ NIE LECZY,Watykan odciął się od organizacji zajmującej się terapiami konwersyjnymi homoseksualistów w Hiszpanii. Wcześniej na jej działania przychylnie spoglądał lokalny Kościół.,"Czy można porzucić życie homoseksualisty? Tak tytułuje w 2012 r. swój blog osiemnastolatek Alberto Pérez. Na tym etapie jest już w porzucaniu swojego homoseksualizmu ekspertem: uczestniczył w terapiach, przykościelnych grupach wsparcia, próbował leczenia farmakologicznego. Po latach prób udało się – Alberto ogłasza, że jest „wyleczony” i zaprasza innych „cierpiących”, żeby poszli tą samą drogą. Wtedy chłopaka zauważa Miguel Ángel Sánchez Cordón, pediatra z Granady, i razem zakładają organizację Verdad y Libertad (Prawda i Wolność). Wspólnie będą zajmować się przeprowadzaniem tzw. terapii konwersyjnych – krytykowanych przez specjalistów zdrowia psychicznego i najczęściej uznawanych za nieetyczne, szkodliwe i pozbawione sensu – których celem jest „odzyskanie utraconego heteroseksualizmu”.
W 2020 r. Verdad y Libertad przechodzi do historii jako pierwsza tego typu organizacja religijna, której praktyki zostają otwarcie skrytykowane przez Stolicę Apostolską. O notatce przekazanej hiszpańskim biskupom przez Kongregację ds. Duchowieństwa informuje katolicki tygodnik „Vida Nueva”. W tym samym numerze wypowiada się Alberto, teraz prawie trzydziestoletni: „Z Verdad y Libertad wyszedłem złamany, ze zmiażdżonym poczuciem własnej wartości”.
Mnie możecie oszukiwać, ale Boga nie
„Na rękę załóż gumkę recepturkę. Idziesz ulicą i nagle zauważasz atrakcyjnego mężczyznę? Szybko strzel recepturką w nadgarstek! Proste? To tylko jedna z (...) technik, dzięki którym masz zapomnieć o tym, że kiedykolwiek podobały ci się osoby tej samej płci. Bazuje na terapii awersyjnej, czyli kojarzeniu określonych zachowań z ich negatywnymi konsekwencjami” – wspomina w mediach społecznościowych Alberto. Verdad y Libertad oferuje jednak dużo więcej: wsparcie i ukierunkowanie w drodze, jaką jest odkrywanie swojej „właściwej” seksualności.
CZYTAJ TAKŻE
EDWARD AUGUSTYN: Watykan przeciw tzw. terapiom konwersyjnym>>>
To, jak dokładnie wygląda „terapia”, odkrywa w 2019 r. dziennikarz magazynu elDiario.es, Sergi Pitarch. Uczestnicy nie mogą ulec swoim seksualnym pragnieniom, a reguły przynależności do wspólnoty są restrykcyjne. Członkowie otrzymują tabelkę, według której za każdy „upadek” przewidziana jest konkretna kara. Upadkiem może być „świadome fantazjowanie”, oglądanie pornografii czy masturbacja, kary natomiast zwykle polegają na odizolowaniu od grupy. Uczestnicy źle je znoszą: nie tylko przez wszechogarniający wstyd, ale, jak sami opowiadają w elDiario.es, także przez to, że wspólnota jest dla nich często jedynym wsparciem. To tu, za namową prowadzących, dzielą się najintymniejszymi sekretami, tu rozbierają się do naga i przytulają, żeby „się wyzbyć popędu”. Założyciel organizacji, lekarz Miguel Sánchez Cordón, od początku zniechęca uczestników do opowiadania o tym, co dzieje się na spotkaniach. „Zerwijcie wszelkie kontakty, bo są sytuacje, kiedy ktoś jest po prostu ciekawy. To jest tak ważne, że jeśli coś takiego się jeszcze powtórzy, to taką osobę usunę. Mnie możecie oszukiwać, ale Boga nie oszukacie. To nie moje słowa, tylko księdza” – można usłyszeć na nagraniu udostępnionym przez elDiario.es. Ale Verdad y Libertad to też obietnica ostatecznej nagrody: po przynajmniej 270 dniach celibatu drewniany pieniek z twoim imieniem może wylądować w ogrodzie Sáncheza Cordóna, a ten uściśnie ci rękę – bo właśnie zostałeś uzdrowiony.
To nie terapia
Kiedy w 2019 r. na światło dzienne wypływają relacje ofiar Sáncheza Cordóna, arcybiskupstwo Walencji odcina się od organizacji, choć jednocześnie informuje, że wie o jej istnieniu. To nikogo specjalnie nie dziwi – Verdad y Libertad, choć prowadzona przez osoby świeckie, czerpie bezpośrednio z religijnej retoryki, a większość spotkań wspólnoty odbywa się w budynkach kościelnych. Nawet i bez tego trudno byłoby jednak posądzić hiszpański Kościół o brak doświadczenia w temacie. Nieco wcześniej wychodzi na jaw, że terapie konwersyjne prowadzi również biskup Juan Antonio Reig Plà z Alcalá de Henares, inny zaś biskup, José Ignacio Munilla z San Sebastián, chwali się w baskijskiej telewizji, że „uzdrowił” już co najmniej trzy osoby homoseksualne.
JAK NAPRAWIĆ GEJA
KRZYSZTOF STORY: 30 lat temu Światowa Organizacja Zdrowia uznała, że homoseksualizm nie jest chorobą, u nas jednak wciąż prowadzi się tzw. terapię reparatywną. Ze wsparciem państwa i Kościoła „leczy się” ludzi zdrowych.
W Hiszpanii, w której od ponad 15 lat legalne są małżeństwa osób tej samej płci (a według ostatniego sondażu Ipsos popiera je 76 proc. społeczeństwa), takie wieści nie przechodzą bez echa. W Alcalá de Henares zbiera się tłum wymachujący tęczowymi flagami, a jedno­płciowe pary całują się przed drzwiami kościoła. Zebrani skandują: „Naszej miłości się nie leczy”. To wtedy w sprawę zaczyna się angażować prawnik Saúl Cas­tro Fernández. W 2020 r. zakłada No Es Terapia (To Nie Terapia), Hiszpańskie Stowarzyszenie Przeciw Terapiom Konwersyjnym.
– W Hiszpanii można podzielić tego typu terapie na trzy rodzaje – tłumaczy Castro Fernández. – Te prowadzone lub związane z Kościołem katolickim zwykle czerpią od swoich odpowiedników z USA i autorytetów w tych kręgach, takich jak Richard Cohen [w Polsce znany m.in. z książki „Wyjść na prostą. Rozumienie i uzdrawianie homoseksualizmu” – PM]. Praktyki mają przypominać psychoterapię, a ich autorzy często wiążą homoseksualizm z traumą z dzieciństwa. Z drugiej strony mamy grupy ewangelickie, które stawiają na doświadczenia duchowe: wspólną modlitwę czy egzorcyzmy – dodaje.
Ostatni typ, jak zaznacza Castro Fernández, to ci z przedsiębiorczym zacięciem, którzy w terapii konwersyjnej znaleźli sposób na biznes. Niekwestionowaną liderką jest tu Elena Lorenzo, samozwańcza specjalistka od „coachingu tożsamości”, której w prowadzeniu kursu „Droga do heteroseksualizmu” nie przeszkodziła pandemia ani 20 tys. euro kary.
Delegalizacja
– W czterech regionach Hiszpanii w sprawie tego rodzaju terapii może zostać otwarte postępowanie administracyjne, Lorenzo to jednak pierwszy taki przypadek – potwierdza Castro Fernández. – Problem w tym, że takimi sprawami nie zajmuje się bezstronny sąd, tylko administracja publiczna, a jej działania uzależnione są często od poglądów lokalnej władzy, czasem konserwatywnej.
Wkrótce powinno się to zmienić. Pod koniec czerwca rząd przyjął nowy projekt regulujący prawa społeczności LGBT+. Wśród nich: całkowity zakaz terapii konwersyjnej. Castro Fernández, który współpracuje z ministerstwem ds. równości, liczy, że takie praktyki podlegać będą prawu karnemu. Hiszpania tym samym dołączyłaby do zaledwie kilku państw na świecie, które delegalizują „leczenie” homoseksualizmu.
Umywanie rąk
– Czy uważam to za ważny sygnał ze strony Kościoła? – zastanawia się Castro Fernández, kiedy pytam go o niedawny komunikat watykańskiej Kongregacji ds. Duchowieństwa, który wspomina o przeprowadzonym śledztwie i wzywa hiszpańskich biskupów do potępienia Verdad y Libertad ze względu na „błędne cele i metody”.
– Pewnie tak, choć wolałbym, żeby Koś­ciół dysponował mechanizmami prewencyjnymi, które uniemożliwiłyby powstawanie takich inicjatyw.
Według prawnika do tej pory duchowni głównie umywali ręce. Nikt też nie bierze odpowiedzialności za problemy ofiar toksycznych terapii. Ich skalę, choć w brytyjskim kontekście, pokazuje np. przeprowadzony w 2018 r. Faith and Sexuality Survey: ponad połowa respondentów, którzy przeszli przez terapię konwersyjną, ma problemy ze zdrowiem psychicznym, 20 proc. przyznaje, że próbowało popełnić samobójstwo. Jeśli chodzi o powody rozpoczęcia terapii, ponad 70 proc. podaje przekonanie o „grzeszności własnych pragnień”.
Podobne motywacje przyświecały niegdyś Albertowi, współzałożycielowi Verdad y Libertad, który dzisiaj krytycznie odnosi się do działania organizacji. „Moje stany lękowe i inne problemy wynikały z tego, że nie pozwoliłem sobie przeżywać mojej seksualności naturalnie, ale poprzez strach, wstyd, poczucie winy i obrzydzenie” – mówił w rozmowie z blogerem Carlosem Osmą.
Na razie informacji o terapii Verdad y Libertad i jej liderze, Sánchezie Cordónie, na próżno szukać w sieci. Nie znaczy to jednak, że zniknęła. Krytyka i zainteresowanie mediów, jak wskazują informatorzy Castro Fernándeza, powodują, że tego typu inicjatywy prowadzone są w jeszcze większej tajemnicy.©",PAULINA MAŚLONA,02.08.2021,https://www.tygodnikpowszechny.pl/naszej-milosci-sie-nie-leczy-168558
61,MŁODA I ROZWAŻNA,"Niemieccy ewangelicy zmagają się z masowym odpływem wiernych. Nadzieje pokłada się w 25-letniej studentce, którą wybrano na nową twarz Kościoła.","Jakich kompetencji potrzebuje ­osoba, która chciałaby kierować organizacją skupiającą ponad 20 mln członków? Jakie pozycje powinny znajdować się w CV kogoś, komu oddaje się decydujący głos w parlamencie decydującym o rocznym budżecie w wysokości kilku miliardów euro? Najnowsza historia zza Odry wskazuje, że w obu przypadkach wystarczy doświadczenie pracy w: a) lokalnej knajpie, b) jako ratowniczka na basenie i c) jako asystentka na uniwersytecie. Takie doświadczenie zawodowe posiada na swoim koncie Anna-Nicole Heinrich, która w maju tego roku została wybrana prezeską Synodu Kościoła Ewangelickiego w Niemczech (EKD).
Heinrich ma 25 lat. Mieszka i studiuje filozofię w Ratyzbonie. Trudno nie powtórzyć za niemieckimi mediami słowa „symboliczne” i „rewolucyjne”, które często pojawiają się w opisach decyzji kościelnych delegatów. Studentka bez doświadczenia stanie na czele Synodu, kościelnego parlamentu, który decyduje o finansach i uchwala nowe przepisy. Będzie obok przewodniczącego Rady Kościoła Heinricha Bedforda-Strohma najważniejszą twarzą i najczęściej słuchanym głosem ewangelików w Niemczech. Ale członkowie Kościoła, którzy liczą, że prezeska będzie połączeniem Grety Thunberg z Marcinem Lutrem, mogą poczuć się zawiedzeni. Heinrich po wyborze sygnalizuje, że nie zamierza bić w rewolucyjne dzwony, a raczej uderzać w spokojne tony pragmatyzmu i kompromisu.
Kandydatura niepartyjna
Wiek i brak doświadczenia nowej prezeski wywołał początkowo szok. W szczególności na tle 78-letniej Irmgardy Schwaet­zer, która dotychczas sprawowała tę funkcję, Heinrich prezentuje się niemal jak dziewczynka. Natomiast nowo wybrana zrywa nie tyle z tradycją obsadzania osób sędziwych, co przede wszystkim z politycznym zaangażowaniem dotychczasowych władz EKD. Była już prezeska Schwaetzer, która pełniła tę funkcję od 2013 r., była przez wiele dekad aktywną polityczką i posłanką liberalnej Wolnej Partii Demokratycznej. Jeszcze przed nią urząd ten sprawowała Katrin Göring-Eckardt, prominentna polityczka Zielonych, która obecnie przez niektórych obserwatorów niemieckiego życia politycznego typowana jest na przyszłą prezydent Niemiec. Co zresztą tylko wpisywałoby się w tradycję kościelnych struktur, bo pierwszy powojenny prezes Synodu Gustav Heinemann był politykiem Socjaldemokratycznej Partii Niemiec, a w drugiej połowie lat 60. XX wieku został prezydentem Niemiec.
Łączenie zaangażowania partyjnego i funkcji w strukturach Kościoła ewangelickiego w Niemczech nie jest więc niczym nadzwyczajnym. Także trzej ostatni przewodniczący Rady EKD to posiadacze partyjnych książeczek socjaldemokratów. Mieszanie się religii i polityki szczególnie w ostatnich latach było przez część wiernych krytykowane. Polityczno-kulturowe spory wokół polityki migracyjnej czy legalizacji związków jednopłciowych podzieliły społeczność ewangelicką, a władzom Kościoła niejednokrotnie zarzucano zbytnie zblatowanie z lewicowo-zieloną opcją polityczną. W tym sensie Heinrich zrywa z długą tradycją, bo do żadnej partii nie należy. Z drugiej strony, już pierwsze jej wypowiedzi – na temat obowiązku ratowania uchodźców na Morzu Śródziemnym (EKD finansuje jeden ze statków, który się tym zajmuje), wyrównywania szans dla obu płci w Kościele czy dla działań na rzecz ochrony klimatu – stawiają ją raczej po stronie progresywnego skrzydła ewangelików.
Szkolne spotkanie z wiarą
Również jej historia rodzinna nie pasuje do tradycyjnych biografii synodalnych prezesek i prezesów. Jej rodzice wychowali się w satelickiej wobec Związku Sowieckiego Niemieckiej Republice Demokratycznej (NRD). W najbardziej zlaicyzowanym kraju Układu Warszawskiego rodzice Anny-Nicole oddychali duchem ateizmu. „U mnie w domu nie modlono się, nikt mi jako dziecku nie czytał ­Biblii” – Heinrich wspomina dzieciństwo w niedawnym wywiadzie dla tygodnika „Die Zeit”.
O kontakcie z religią zdecydował jednak pośrednio właśnie ruch rodziców. A dokładniej ich przeprowadzka do Bawarii. W tradycyjnie religijnym landzie Niemiec nie było innej opcji. Ich córka musiała zapisać się na szkolne zajęcia z religii. Jedyne pytanie brzmiało, czy na prowadzone przez katolików, czy ewangelików. Nowa prezeska wspomina moment decyzji jako wybór pomiędzy wypełnioną klasą katolików a zajęciami dla garstki ewangelików w mniejszej sali, gdzie zamiast w ławkach, siedziało się w kółku i można było bawić się samochodzikami. W ten dość przypadkowy i intuicyjny sposób Anna-Nicole wybrała swoją konfesję.
Mniej wiernych, mniej pieniędzy
W strukturach Kościoła ewangelickiego nie jest jednak kimś zupełnie nieznanym. Już jako nastolatka angażowała się w lokalnej parafii w rodzinnym ­Nittenau. Dostęp do najważniejszych gremiów uzyskała w 2017 r. Protestanci na całym świecie świętowali wtedy 500-lecie Reformacji. Niemieccy ewangelicy z okazji jubileuszu stworzyli tzw. „zespół przyszłości”, który miał przygotować plan na dalszy rozwój Kościoła. Problemem było jednak, że zaproszeni do tworzenia dokumentu mieli już grubo ponad pięćdziesiątkę na karku. I z tego powodu do grupy najważniejszych postaci EKD doproszono Annę-Nicole Heinrich.
Jednym z największych wyzwań ­zidentyfikowanych przez zespół jest masowa utrata wiernych. W 2019 r. do EKD należało 20,7 mln Niemców (do Kościoła katolickiego 22 mln). Obie konfesje obejmują więc jeszcze lekko ponad połowę całej 83-milionowej populacji największego kraju Europy. Z tzw. „projekcji 2060”, badań wspólnie przeprowadzonych przez oba Kościoły, wynika, że liczba wyznawców dwóch Kościołów skurczy się w roku 2035 do 34 mln. W 2060 r. wiernych pozostanie 22,7 mln, a więc licząc od dziś spadnie o blisko połowę. A i to może się okazać nazbyt optymistyczną rachubą. Tylko w 2019 r. Kościół ewangelicki opuściło 270 tys. osób, a 370 tys. wiernych zmarło. W jeden rok znika ponad pół miliona osób. To oznacza rychłe problemy finansowe, bo przynależność do Kościoła jest u naszego zachodniego sąsiada połączona z podatkiem kościelnym, który zasadniczo wynosi 9 proc. podatku dochodowego.
„W Niemczech młodzi ludzie tak szybko, jak dostają swoje pierwsze rozliczenie podatkowe, decydują się na opuszczenie Kościoła” – Heinrich tłumaczyła problem świeżo po wyborze na prezeskę Synodu. Jej diagnozę potwierdzają dane wspólnot. Wśród decydujących się na wyjście z Kościoła najwięcej jest osób w przedziale wiekowym 25–29 lat. W Niemczech odejście jest bardzo proste i sprowadza się do zaniesienia kilku dokumentów do odpowiedniego pokoju w urzędzie miejskim oraz uregulowania opłaty administracyjnej.
Inną specyfiką członków obu Kościołów chrześcijańskich w Niemczech jest to, że liczba członków, czyli de facto osób płacących podatek kościelny, nie oznacza, że są to osoby prowadzące świadome życie duchowe według reguł wynikających z przynależności do danej wspólnoty. Dominuje laicka ambiwalencja, którą widać w wewnętrznych statystykach. Tylko kilka procent z ponad 20 mln niemieckich protestantów bierze stale udział w niedzielnych nabożeństwach i są to głównie osoby starsze – wynika z rachunków EKD.
Pierwsza wśród równych
Właśnie w przygotowaniu się na wyzwania przyszłości ma pomóc Anna-Nicole Heinrich. Nowa prezeska chce poszukiwać nowych środków finansowania poza podatkami i budować bardziej elastyczne struktury, które zastąpią w przyszłości wymierające parafie. Coraz większe znaczenie mają mieć spotkania w sieci. A kompetencje Heinrich w tym obszarze mogą najlepiej tłumaczyć jej wybór. W ostatnich latach bardzo angażowała się w rozwój cyfrowych usług dla Kościoła. Współorganizowała wydarzenia, na których m.in. tworzono aplikacje umożliwiające wiernym spotykanie się w sieci. Jak bardzo jest to potrzebne, pokazała pandemia. To właśnie w erze lockdownów i zamkniętych świątyń cyfrowe pomysły inicjowane przez Heinrich zaczęły wzbudzać zainteresowanie władz EKD.
W pierwszych wypowiedziach Heinrich dużo mówi też o potrzebie uproszczenia języka, jakim posługuje się Kościół. Nie przez przypadek studentka z Ratyzbony jeszcze przed wyborem promowała projekt „Basisbibel”, czyli nowe wydanie Biblii w uproszczonym i uwspółcześnionym przekładzie.
Nowa prezeska Synodu bardzo ostrożnie formułuje cele na 6-letnią kadencję: zadbanie o finanse, ekumenizm, dalsze wyjaśnianie skandali seksualnych z udziałem protestanckich duchownych – nakreśla oczywiste wyzwania stojące przed całą wspólnotą. Zastrzega, że przed formułowaniem konkretniejszych wizji chce rozmawiać z pozostałymi członkami Synodu, aby uwzględnić ich zdanie. Swoją rolę określa łacińską sentencją ­Primus ­inter pares, co oznacza „pierwszego wśród równych sobie”. Obserwatorzy doceniają, że pomimo raczej lewicowych przekonań potrafiła przekonać do siebie konserwatywne skrzydło ­niemieckich ewangelików z Wirtembergii zrzeszone pod nazwą „Żywa wspólnota”.
Z pewnością z wytyczaniem nowych kierunków Anna-Nicole Heinrich poczeka do jesieni, kiedy wybrany zostanie też nowy przewodniczący Rady. Czas przemian w niemieckim Kościele ewangelickim dopiero się zaczyna. ©",ŁUKASZ GRAJEWSKI,05.07.2021,https://www.tygodnikpowszechny.pl/mloda-i-rozwazna-168275
62,MOJA DOMOWA HAGGADA,,"Znów wiosna, znów lockdown, znów zbliża się Wielkanoc domowa. Tylko jakoś bardziej umęczeni jesteśmy własnym Kościołem, któremu świetnie idzie ukrywanie przestępców i błogosławienie samochodów, ale gdy przyjdzie błogosławić kochającej się parze, to mówi, że nie da rady, bo to grzech.
A tu trzeba go zaraz celebrować, przypominać sobie o najważniejszym. Wtedy widać, jak daleko jesteśmy od takiej wspólnoty, jaką powinniśmy być. Może faktycznie łatwiej być Kościołem na odległość, w transmisji, niż na żywo?
Zatem dom. Święta od dzieciństwa kojarzą mi się z niełatwym dylematem: dom czy kościół? Gdzie należy się więcej lojalności? Nastoletnia ja, odkrywająca dopiero, że Wielkanoc nie sprowadza się tylko do rezurekcji, starałam się nie słyszeć rzucanego za mną „znowu wychodzisz”? Zostawiając udręczoną pracą zawodową i świątecznymi przygotowaniami matkę, odpowiadałam z nastoletnią dumną mądrością: „Ale w tych świętach nie chodzi o gotowanie!”.
Bo przecież dominikanie, Triduum, wszyscy spędzą wiele godzin w kościele, a ja mam sprzątać szafy i siekać sałatkę? A jednak nie odpuściłabym mazurków – tylko umykało mi ich znaczenie. Rodzinotwórczość stołu, te same potrawy szykowane raz w roku najlepiej jak się da, jako wyraz wspólnoty i ciągłości. Przygotowania też wspólne, wieczory przy muzyce poważnej i rozmowach – raz poważnych, raz błahych. Dziś mamy za sobą święta, podczas których, zamiast siedzieć przy stole, wymieniamy na spacerze potrawy, które każdy z nas zwykle przygotowuje. I już wiem, że to nie smaków, a nawet nie tylko wspólnego stołu brakuje, ale tego pośpiechu, rytualnego nerwu, jak wyszła baba i czy polewa czekoladowa skrzepnie na gładko, czy będzie miękka. Kuchni rodziców, do której schodzimy się jak z pielgrzymką, gotować wspólnie, choć mamy swoje domy.
Jeśli święta nie są o gotowaniu, to kto kazał mi faszerować jaja i kręcić kajmak podczas zagranicznych stypendiów? Czemu tyle razy wybiegałyśmy z sąsiadką Martą do kościoła w ostatniej chwili, ledwo zdążywszy wylać polewy? W imię czego przysypiam na ukochanej liturgii Wigilii Paschalnej po tym, jak odczyszczałam kuchnię po armagedonie siekanych jaj? Ale przecież nie mogę bez nich zostawić rodziny. To było moje pierwsze wielkanocne zadanie w życiu – nauczyć się ich od cioci Lody i przenieść na nasz stół. Przecież siłą takich prostych a drogich nam dań nie jest mało wyrafinowany smak, lecz ilość włożonej pracy. Wyrażanie miłości przez kuchenny znój odziedziczyłam po wielu pokoleniach kobiet, które rzadko mówiły „kocham”, za to trzykrotnie mieliły dla wnuków pasztet.
Pandemia rozwiązała dylemat. Choć kościół w domu może się skończyć jak rok temu, gdy zasnęłam zwinięta w kłębek na kanapie podczas wielkanocnego kazania. Jak na słabym filmie. Mierzi mnie liturgia z ekranu. Brakuje uczestnictwa. Jego pragnienie rok temu nasyciły koleżanki-feministki, organizując liturgię wielkanocnego poranka. Uszytą z kobiecych głosów ze wszystkich prawie kontynentów. Z mówionym przez kobietę kazaniem. Ubrane na biało (na święto? czy w kolor sufrażystek?), przypominałyśmy sobie, jak tamtego poranka kobiety z dobrą nowiną zostały posłane do świata.
Czy po roku jesteśmy tak samo niegotowi, by zabrać liturgię pod swój dach inaczej niż przez transmisję?
A przecież, gdy zabrakło jerozolimskiej świątyni – centralnej kiedyś dla obchodów Paschy – Żydzi przenieśli ją do domów. Rodzinny stół zastąpił ołtarze. Zawsze im zazdrościłam tej pełnoprawnej, domowej liturgii. Obrzędy, które przewędrowały do domu, porządkuje haggada – domowa księga liturgiczna na paschalny wieczór. Są kolacje paschalne długie i krótkie, pospieszne i obrośnięte w rodzinne zwyczaje. O zreformowanych tekstach, lewicujące i tradycyjne. Do domowego stołu przyniesiono pytanie, czym różni się ta noc od innych nocy i czemu obchodzimy ją w ten sposób. Co znaczą symbole, jedzenie. I hymn wdzięczności za wszystko. Rodzinny stół to spełnienie przykazania, by przekazać synom opowieść o wyjściu z Egiptu (Wj 13, 8). Bo w końcu wyjście wydarzyło się, ale wydarza też dziś.
Czy umiem nie tylko nakryć stół, ale stworzyć moją domową haggadę, opowieść, na kolejną pandemiczną Wielkanoc? Jak w domu o tym mówić, a jak nie, skoro nasze wielkanocne stoły są często przestrzenią spotkania wierzących i niewierzących? Czy potrafimy, niezasłonięci rytuałem i tradycją, wobec babci, partnera, dzieci – dzielić się opowieścią o pustym grobie, o nadziei? A może rytualnie pracochłonna potrawa pozwoli zwyczajnie, niemo, wyznać przy stole bezwarunkową miłość? ©",ZUZANNA RADZIK,22.03.2021,https://www.tygodnikpowszechny.pl/moja-domowa-haggada-166896
63,CZY KTOŚ SIĘ ODWAŻY MÓWIĆ O KOMPROMISIE,"Jeszcze tydzień temu ulica skandowała przekleństwa i szyderstwa pod adresem establishmentu, prezes partii rządzącej grzmiał o końcu narodu, a biskupi porównywali domniemane krzywdy katolików w Polsce do krzywd Żydów sprzed wojny. Dziś zapanowała ogłuszająca cisza.","PiS odłożył do przyszłego tygodnia posiedzenie Sejmu, próbując uciułać większość dla złożonego przez prezydenta projektu przywracającego część unieważnionej przez TK przesłanki legalności aborcji. Projekt mówi o „wysokim prawdopodobieństwie, że dziecko urodzi się martwe albo obarczone nieuleczalną chorobą lub wadą, prowadzącą niechybnie i bezpośrednio do śmierci dziecka, bez względu na zastosowane działania terapeutyczne” – i nawet takie sformułowanie budzi sprzeciw kilkudziesięciu posłów Zjednoczonej Prawicy i hierarchów Kościoła.
A tym razem, w przeciwieństwie do „piątki dla zwierząt” z września, nie ma co liczyć na wsparcie choć części opozycji. Mimo że zawężające podejście do aborcji jest bliskie konserwatywnemu skrzydłu Platformy (która niekiedy lubi powoływać się na swoją chadeckość), to dziś w jej interesie jest przyglądanie się z założonymi rękoma ­PiS-owi w tarapatach.
W środowisku, które mianowało się koordynatorem protestów i próbuje przełożyć jego chaotyczny przekaz na spójny komunikat polityczny, także nastał czas przegrupowań. Energia działań ulicznych w sposób naturalny się wyczerpuje (zwłaszcza że trwa pandemia i zimny listopad). Ogłoszona zaś przez powołaną w tym celu radę lista postulatów okazała się na razie nieudolną przymiarką do nowego lewicowego populizmu – co widać choćby po ostrym języku i rygorze natychmiastowej wykonalności. Strajk Kobiet zadowoliłyby tylko przyspieszone wybory, chociaż to ostatnie, czego nam trzeba w sytuacji pandemii jeszcze gorszej niż wiosną. Trudno zresztą dociec, skąd w razie szybkich wyborów miałoby się znaleźć w elektoracie silne poparcie dla jego agendy, właściwie tożsamej z tym, co od dawna głosi parlamentarna lewica (a jej poparcie w sondażach bynajmniej nie wzrosło).
STRAJK KOBIET – CZYTAJ WIĘCEJ W SERWISIE SPECJALNYM >>>
Jedyny gracz, który nieco się wzmocnił – ­zarówno w sondażach, jak i pod względem skali i jakości interakcji w mediach społecznościowych – to ruch Szymona Hołowni. Co dowodzi, że w kwestii szeroko pojętej świeckości państwa jest spore poparcie dla mozolnego budowania nowego kompromisu. Ale na razie strach głośno wypowiadać to słowo. ©℗",PAWEŁ BRAVO,06.11.2020,https://www.tygodnikpowszechny.pl/czy-ktos-sie-odwazy-mowic-o-kompromisie-165534
64,KS. TOMÁŠ HALÍK NA NIEDZIELĘ PALMOWĄ,"Postać chrześcijaństwa, do której się przyzwyczailiśmy, niepowstrzymanie odchodzi w przeszłość. Miejmy odwagę pozwolić, by wiele umarło – w Kościele, w wierze, w teologii.","Wstępujemy dziś do bramy Wielkanocy, rozpoczynamy Wielki Tydzień. Z wyjątkiem czasu prześladowań przeżyjemy najprawdopodobniej najdziwniejsze święta w historii chrześcijaństwa, z pustymi, często zamkniętymi kościołami. Jestem głęboko przekonany, że może to być Wielkanoc bardziej chrześcijańska od jakiejkolwiek innej, którą możemy pamiętać. Wielu z tych, którzy inaczej nigdy by do kościoła nie poszli, w tym roku ciężkich doświadczeń jest zapewne bardziej niż kiedykolwiek otwartych na Wielkanocną Nowinę. I właśnie to zobowiązuje nas, by świętować Wielkanoc w sposób prosty, ale nie powierzchowny.
Szereg z nas, księży, którzy w czasie komunizmu nigdy nie dostali albo stracili państwową zgodę na wykonywanie służby kapłańskiej, pracowało w kościele podziemnym. Za odprawianie mszy bez zgody państwowej groziły wtedy dwa lata więzienia. Dla tych z nas liturgia w niewielkim kręgu, gdzieś w domu albo na działce, przy zwyczajnym stole – to nic nowego. Ja sam w taki sposób odprawiałem mszę codziennie przez 11 lat, w większości sam albo z grupą kilku najwierniejszych. Tak przeżytej Wielkanocy u przyjaciół na działce w Dolinie Kokorzina [skałki na północ od Pragi – red.] ani ja, ani oni nigdy nie zapomnimy. Mordercza pandemia komunizmu, która wtedy szalała, jest prawdopodobnie w większej części świata definitywnie pokonana, jakkolwiek niektórzy z tego wirusa do dziś się porządnie nie wyleczyli. Zapewne także pandemia koronawirusa nie będzie trwać wiecznie. Ale ona zmieni świat i pewnie nas także czegoś ważnego nauczy. 
Pękają skały
Znów zatem w całkowicie innych warunkach świętujemy Wielkanoc – bez barokowych ołtarzy, kadzideł, uroczystych procesji ze złotą monstrancją, bez organów, bez dzwonów oznajmujących Zmartwychwstanie. To, co mamy do dyspozycji, to stół Słowa Bożego, Ewangelię – opowieść o Wielkiej Nocy.
Może jednak właśnie z powodu tych wyjątkowych okoliczności znajdziemy klucz, którym ta opowieść da się otworzyć na nowo, da się głębiej zrozumieć. Zapytacie pewnie: „Dlaczego i jak? Przecież większość z nas, i to nie tylko wierzących, już tę opowieść dobrze zna”.
CZYTAJ TAKŻE
WIELKANOC BEZ SPOWIEDZI: Pandemia przeszkadza wielu drogim nam religijnym praktykom. Wcale jednak nie musi szkodzić naszej drodze nawrócenia. Tekst Piotra Sikory >>>
Z tego samego powodu, z jakiego co roku świętujemy Wielkanoc, możemy w tej opowieści co roku znaleźć coś nowego, co rzuca nowe światło na naszą aktualną sytuację życiową. Z drugiej strony właśnie to przeżywane doświadczenie może nam pomóc lepiej i głębiej zrozumieć tę ewangeliczną opowieść, znaleźć w niej coś nowego dla siebie. Filozofowie w języku specjalistów nazywają to hermeneutycznym kręgiem między tekstem i życiem, między doświadczeniem ukrytym w tekście a doświadczeniem czytelnika.
Tak, znamy tę historię. Ona jest głęboko wpisana w kulturę, w której żyjemy, choć zwykle sobie tego nie uświadamiamy. Ale spróbujmy tylko wyobrazić sobie to niewiarygodne zubożenie, gdyby wyobrażenia Ukrzyżowania i Zmartwychwstania zniknęły z architektury, od katedr po kapliczki na polach, z obrazów i rzeźb, które nas otaczają – rzecz jasna, o ile nasz świat choć trochę wykracza poza blokowisko – ze światowej czy czeskiej literatury, muzyki, z historii, teatru i filmu.
Film YouTube: halik_na_niedziele_palmowa_-_po_polsku_napisy
Ludziom, którym uroczysta wielkanocna liturgia w kościołach nic nie mówiła, radziłem przez lata, aby spróbowali wejść do dramatu Wielkiej Nocy drogą kultury, słuchając pasyjnej muzyki Bacha, „Stabat Mater” Dvořáka, „Mesjasza” Händla albo prowokacyjnych, beatowych utworów pasyjnych zespołu The Plastic People of the Universe. Polecałem im, by medytowali przed obrazami i rzeźbami w galeriach, od tych najstarszych po współczesne. Teraz jednak zamknięte są i galerie, i sale koncertowe, a bezpośredniego doświadczenia liturgii czy dzieła artystycznego nie da się całkowicie zastąpić transmisją telewizyjną.
Zostają nam myśli ubrane w słowa, te zaś na szczęście daje się przenosić. Stara legenda mówi, że podczas wielkanocnych czytań pasyjnych pękają skały i otwierają się skarby. Prośmy o ten cud: kiedy będziemy czytać i medytować nad opowieścią wielkanocną, niech w nas pęknie to, co kamienne, zimne i twarde, a otworzy się skarb wiary (czy też może pre-wiary), skryty gdzieś głęboko w nas. Wierzę, że to możliwe w każdym z nas.
Co to znaczy „czytać historię pasyjną” z wiarą, wierzyć w to? Wiara w tym przypadku nie oznacza przeświadczenia, że to, co czytamy, odegrało się kiedyś dokładnie w taki sposób. To by było bardzo prymitywne i wulgarne pojmowanie wiary i prawdy.
Ewangelie to nie są protokoły opisujące detale dawnych historii. W wielu szczegółach różnią się między sobą. Opowieści czterech Ewangelii to różne drogi medytacji ludzi, którzy weszli do tej historii i zapraszają nas, byśmy tam weszli z nimi. Weszli z naszym intelektem i emocjami, fantazją i chęcią poszukiwań, z otwartą myślą i sercem, z naszym pragnieniem rozumienia i z naszym pragnieniem ducha – wszystko razem to komponenty składające się na słowo „wierzyć”.
Wiara to więcej niż zaufanie w wiarygodność komunikatu z przeszłości i o przeszłości. Wiara pozwala mi wejść do tej historii i pozwolić się nie tylko nią zachwycić, ale również przemienić. W ten sposób ukazuje się dla mnie prawda tej historii: wiara pozwala mi uczynić go prawdziwym dla mnie, a także poprzez mnie, ponieważ ta historia wzywa mnie do wydania świadectwa o tym, co staje się mną. Historia teologii kładzie ważny akcent na: „Christus pro me” – „Chrystus dla mnie”, a nie jakieś oddalone bóstwo, metafizycznego Boga filozofów, którego wielu zamieniało sobie za żywego Boga w Biblii. Jak uczył Søren Kierkegaard, wiara czyni ze mnie współczesnego Chrystusowi.
Kiedy czytam Ewangelię, świadomie zakładam okulary wiary: bez nich wielu rzeczy nie dałbym rady przeczytać albo widziałbym je nie dość wyraźnie. Tak, również w otaczającym świecie wiele rzeczy byłoby dla mnie nieczytelnych, gdybym nie miał okularów wiary, które pozwalają mi rozróżnić wszystkie, nawet najdrobniejsze wzmianki.
Przemiana
Zanim wejdziemy do dramatu Wielkanocy, chciałbym się z wami podzielić tym, co Wielkanoc do mnie mówi w ostatnich latach, a w tym roku mówi nawet z nieoczekiwaną siłą. Nie oczekuję od nikogo, aby podzielał moje spojrzenie, ale poproszę, aby choć chwilę o tym pomyśleć. 
Wielkanoc to historia śmierci i Zmartwychwstania. Istniało i nadal istnieje wiele postaci chrześcijaństwa tak zafascynowanych bólem, cierpieniem i śmiercią, że zupełnie nie dostrzegają one wieści o Zmartwychwstaniu. Moi przyjaciele z konserwatywnych regionów Hiszpanii, ale szczególnie z Ameryki Łacińskiej i Filipin, opowiadają mi, w jak emocjonalny i dramatyczny sposób tamtejsi wierzący przeżywają Wielki Piątek, z procesją, krzyżem, figurami wyobrażającymi Pasję – ale na Zmartwychwstanie kościoły są tam prawie puste. Jest tak prawdopodobnie dlatego, że przemoc, ból, cierpienie i śmierć to zjawiska, z którymi ci ludzie mają przebogate doświadczenia i wkładają je do wielkopiątkowych obrzędów i zwyczajów. Ze Zmartwychwstaniem jednak nie ma doświadczenia nikt – także ci, którzy przeżyli tzw. śmierć kliniczną.
Niestety, podobnego typu chrześcijańska pobożność nowinę o Zmartwychwstaniu potrafiła tak dalece zbanalizować, że wystawiła ją na sceptyczne komentarze i śmiechy ze strony ateistów.
Wskrzeszenie Chrystusa nie jest reanimacją, ożywieniem zwłok i ich powrotem na ten świat, nie jest efektownym happy endem Wielkiej Nocy. Poważna teologia jasno mówi: jeśli chcesz mówić o Zmartwychwstaniu, najpierw odrzuć wszystkie wyobrażenia, które o nim masz. Najpierw przyznaj, że jest to Tajemnica, która zdecydowanie przekracza nie tylko nasze doświadczenie, ale także naszą wyobraźnię, nasze pojęcia, nasze pobożne czy też niezbyt pobożne teorie. Zmartwychwstanie nie jest powrotem do tego, co było, ale radykalną przemianą. Nie zapominajmy o ewangelicznej relacji o tym, że Zmartwychwstałego nie mogli rozpoznać nawet jego najbliżsi. Zmartwychwstały przyszedł i stale przychodzi jako nieznany cudzoziemiec.
A teraz przejdźmy do jądra tej opowieści, do klucza, który pozwala mi na nowo, głębiej wejść do tego skarbu tajemnicy Wielkanocy. Wypowiedziałem to jeszcze przed bramą tegorocznej Wielkanocy.
Jestem przekonany, że wielkanocna tajemnica śmierci i Zmartwychwstania jest fundamentem chrześcijaństwa i kryterium do jego rozpoznawania. 
Jestem przekonany, że tylko wiara, która umiera i powstaje z martwych, jest prawdziwą wiarą chrześcijańską.
Jestem przekonany, że tylko Kościół, który umiera i powstaje z martwych, jest prawdziwie chrześcijańskim Kościołem.
Jestem przekonany, że tylko teologia, która umiera i powstaje z martwych, jest teologią prawdziwie chrześcijańską.
Śmierć Kościoła
Zastanówmy się nad pojęciem śmierci Kościoła. Dla mnie odkrył je jeden z moich wielkich nauczycieli wiary – Oto Mádr. Człowiek, który z powodu swej wierności Chrystusowi i Kościołowi cierpiał 16 lat w komunistycznych więzieniach. Madr był raczej człowiekiem czynu i geniuszem organizacji niż człowiekiem pióra. Mimo to jeden z jego tekstów zasługuje na to, aby wejść do historii teologii czeskiej. To esej „Modus moriendi ecclesiae”, po czesku: „Jak umírá Církev” [pol. „Jak umiera Kościół”]. Madra zainspirował znany tekst Jana Ámosa Komenskiego, w którym medytował on nad zanikiem swojego Kościoła – „Testament umierającej matki Jednoty Braci Czeskich”.
Wiele kościołów lokalnych, kiedyś bardzo żywych i kwitnących, już zanikło, zanika też dużo innych postaci Kościoła. Jestem przekonany, że coś podobnego przeżywamy i dziś.
Jestem przekonany, że puste i zamknięte kościoły w te święta są proroczym znakiem: podobny może być koniec Kościoła, jeśli nie przejdzie on głębokiej przemiany, nie przejdzie przez śmierć i Zmartwychwstanie. Jeśli nie przejdzie tej fazy, kiedy wiele umrze po to, aby to nowe, odnowione, mogło powstać do życia w wierze Kościoła, w Kościele, w jego teologii i jego rozumieniu i głoszeniu wiary.
Wydaje mi się, że metody, jakimi dziś Kościół w naszej części świata chce powstrzymać trwający od dawna proces ubywania wierzących – łączenie parafii, import księży z zagranicy – to tylko przesuwanie mebli na Titanicu. Jedna z postaci chrześcijaństwa, Kościoła, wiary i teologii, do której się przyzwyczailiśmy, niepowstrzymanie odchodzi w przeszłość.
Kościoła nie uratuje ucieczka do przednowoczesnego świata „trwałych wartości”, bo tego świata już nie ma. Nie uratuje go tania „modernizacja”, która dzisiejszemu „społeczeństwu zabawy” miałaby dostarczyć religii w postaci rzekomo atrakcyjniejszej. Naprawdę, nie wiem, co wspólnego z Ewangelią mają te wielkie, pełne emocji religijne shows w nabitych do ostatniego miejsca megakościołach Ameryki Północnej i Łacińskiej.
Jeśli chodzi o – prawdopodobnie niemożliwy do powstrzymania – ubytek liczby księży w Europie i Ameryce Północnej, zapewne potrzeba w duchu postanowień Synodu o Amazonii w Kościele łacińskim skorzystać z doświadczeń katolickich Kościołów rytu wschodniego i całego wschodniego chrześcijaństwa, ze święceniem żonatych mężczyzn. Trzeba też dać większą przestrzeń dla charyzmatu kobiet. A jednak także te środki nie będą jedynym zbawiennym lekiem na choroby współczesnego chrześcijaństwa.
Porównałem współczesną postać Kościoła do tonącego statku. Trzeba dodać, że mimo wszystko ten statek nadal wiezie przebogate skarby, które trzeba ratować, trzeba je przeładować do nowej łodzi. Łodzi Piotrowej nie możemy mylić z jakąś konkretna postacią Kościoła; Kościół Chrystusowy obecny jest w całym szeregu historycznych postaci, ale z żadną z nich nie powinien być całkowicie utożsamiany. 
Odnowa Kościoła nie może zaczynać się ani kończyć na odnowie struktur, jakkolwiek i taka odnowa jest nam potrzebna. Kluczowa jest odnowa wiary. Tak, powtarzam: jestem przekonany, że tylko wiara, która umiera i wstaje z martwych, jest wiarą prawdziwie chrześcijańską.
Dziecięca wiara, która rodzi się spontanicznie jako ślad psychologicznego doświadczenia własnych rodziców, wiara przekazana przez wychowanie, przez rodziców, przez szkołę – taka wiara musi pewnego dnia umrzeć, przejść głęboką transformację po to, aby powstała z niej dojrzała, dorosła wiara, zdolna przetrwać we współczesnym świecie. 
Ludzie często bronią się przed dojrzałością wiary i wtedy zwykle cytują słowa Jezusa o tym, że mamy być jak dzieci. Ale Jezus tymi słowami nie wzywał nas do infantylizmu, lecz do tego, byśmy znów stali się podobni dzieciom z ich otwartością, szczerością, spontanicznością i zdolnością do chłonięcia wiedzy. Ogromnym niedostatkiem w pracy duszpasterskiej dzisiejszego Kościoła jest to, że religijne otoczenie – często razem z księżmi – stara się ludzi dorastających w wierze wciskać na powrót w dziecięce buty wiary. Buty, w które już nie mogą się zmieścić. 
Wielką przewodniczką na drodze do dojrzałej wiary może być odważna i oryginalna młoda kobieta, Teresa z Lisieux, która cierpiąc bóle ciała i duszy, przeszła kryzys wiary ku miłości. Miłości, która – zgodnie ze słowami św. Pawła – przeżywa także wiarę. Tyle że trzeba wydobyć „małą drogę” Teresy spod pokładów katolickiego kiczu.
Podobnie jak w trakcie indywidualnego życia obumiera dziecinna wiara, aby zamienić się w postać dojrzałą, tak prawdopodobnie powtarza się przechodzenie wiary Kościoła w kolejne postacie, przez kolejne kryzysy i reformy. Prawdopodobnie teraz stoimy w samym środku takiego okresu. 
Kiedyś ten proces nazywaliśmy sekularyzacją, później pluralizacją sceny religijnej. To są wieloznaczne pojęcia, stoją za nimi rozmaite teorie.
Powtarzam: spróbujmy rozumieć ten proces przez opowieść Wielkiej Nocy. Miejmy odwagę pozwolić, by wiele umarło – w Kościele, w wierze, w teologii; pozwólmy sobie przejść przez doświadczenie Wielkiego Piątku i Wielkiej Soboty – i bądźmy otwarci na niespodziankę wielkiej przemiany, nowego życia.
Drugie czytanie z Niedzieli Palmowej jest jednym z najgłębszych przedstawień sensu wielkanocnego dramatu: Jezus-człowiek, jakkolwiek sposobem swego istnienia był równy Bogu, przyjął byt człowieka, człowieka służącego, poniżył sam siebie, przyjął hańbiącą śmierć – i także z tego powodu Bóg wywyższył Go nad wszystko.
To samowydanie, przekroczenie własnego „ja” w służbie Bogu i innym – to droga Jezusa do Ojca. To jest to Przejście – Pesach, Pascha – słowo, którym języki Biblii, hebrajski i grecki, opisują Wielkanoc jako święto przypominające wyjście Izraelitów z domu niewoli do ziemi wolności. Także Kościół jest communio viatorum, wspólnotą pielgrzymujących, która musi się stale uczyć od Jezusa sztuki wyrzekania się, umierania, po to, aby wstawać do nowego życia i iść ku wolności, do której powołał nas Chrystus. 
Z czeskiego przeł. Tomasz Maćkowiak (postrzelonymokiem.pl)
KS. PROF. TOMÁŠ HALÍK jest filozofem, teologiem i socjologiem. Po ukończeniu studiów w komunistycznej Czechosłowacji odmówiono mu prawa do pracy naukowej – został terapeutą środowiskowym osób uzależnionych. W 1978 r. tajnie wyświęcony na księdza, do 1989 r. jedna z najważniejszych postaci podziemnego Kościoła w Czechach, później m.in. doradca prezydenta Václava Havla, wykładowca Oksfordu, Cambridge i Uniwersytetu Karola, duszpasterz akademicki. Laureat Nagrody Templetona i przyznawanego przez „Tygodnik Powszechny” Medalu św. Jerzego. Autor kilkudziesięciu książek, tłumaczonych także na język polski, m.in. „Co nie jest chwiejne, jest nietrwałe”, „Przemówić do Zacheusza” i „Nocy spowiednika” oraz „Cierpliwości wobec Boga. Spotkania wiary z niewiarą”. Stale współpracuje z „Tygodnikiem Powszechnym”.
Powyższy tekst otrzymaliśmy od autora. Ks. Halík wygłosił go także na platformie YouTube.",KS. TOMÁŠ HALÍK,05.04.2020,https://www.tygodnikpowszechny.pl/ks-tomas-halik-na-niedziele-palmowa-162922
65,NIE BÓJ SIĘ I NIE ŚPIJ,Papież Franciszek modli się i błogosławi Urbi et Orbi – miastu i światu. Ale zarazem ostrzega: nadszedł dziś czas sądu. Tyle że to nie Bóg – to my jesteśmy sędziami.,"Pusty, szary plac św. Piotra w deszczu. Krucyfiks z rzymskiego kościoła San Marcello al Corso i ikona Matki Bożej Śnieżnej, „Salus Populi Romani” przed bazyliką. I samotny Franciszek, komentujący wyśpiewany przed chwilą fragment Ewangelii wg. św. Marka – o apostołach płynących łódką w burzy, zmagających się z falami i strachem. I o Jezusie, który śpi, i który – obudzony przez uczniów – ucisza burzę, a potem pyta: „Dlaczego przestraszeni jesteście, gdzie wasza wiara?”.
Papież inspirując się Ewangelią, poprowadził nasz rachunek sumienia. Tak, obraz burzy doskonale pasuje do naszego czasu. Pytanie Jezusa także musimy dopuścić do siebie: „dlaczego się boicie?”. Czy nie dlatego, że pandemia – dzisiejsza burza – „ujawniła złudne i powierzchowne pewniki, wokół których zbudowaliśmy nasze codzienne rozkłady zajęć, projekty, zwyczaje i priorytety”? Papież mówi: „poczuliśmy się potężni i zdolni do wszystkiego”, a w tym poczuciu „chciwi zysków pozwoliliśmy, by pochwyciły nas rzeczy, a pośpiech oszołomił”. Straciliśmy kontakt z rzeczywistością, „nie obudziły nas ani wojny i powszechna w świecie niesprawiedliwość, ani nie słyszeliśmy płaczu ubogich i naszej ciężko doświadczonej planety”. Ulegliśmy złudzeniu, że „możemy pozostać zdrowi w chorym świecie”.
Czytaj także: Korona sprawdza - rozmowa z Bogdanem de Barbaro
Czas dzisiejszy jest czasem sądu. Ale myśl papieża jest tu nie tylko zaskakująca, lecz i przeraźliwie oczywista: sędzią nie jest Bóg; sędziami jesteśmy my: my musimy osądzić i zdecydować – „co się liczy, a co przemija”, my musimy „oddzielić to, co konieczne, od tego, co nie”. Musimy zrozumieć – i mamy dzisiaj ku temu okazję, że „nie uzyskamy zdrowia/zbawienia sami”. Uratować nas może tylko spełnienie modlitwy Jezusa: „niech będą jedno”.
Wiara, mówi Franciszek, przejawia się w „trosce, by nie rozsiewać paniki, lecz dzielić odpowiedzialność”, także, a może przede wszystkim „w małych codziennych gestach”, w „stawianiu czoła kryzysowi przez dostosowanie swoich codziennych przyzwyczajeń”, przez trwanie w spokoju, również na modlitwie. „Modlitwa i cicha służba to nasz zwycięski oręż”.
Nadchodzi Wielkanoc, papież przypomina więc, że „Pan się budzi, by i nas obudzić, obudzić naszą wielkanocną wiarę”, a ujawnia się wówczas, gdy „zaczynamy praktykować solidarność i nadzieję, zdolną dać siłę, wsparcie i nadać sens tym godzinom, gdy wszystko zdaje się rozmywać”.
Franciszek nie byłby sobą, gdyby nie zwrócił naszej uwagi na tych, którzy już taką wiarę praktykują w czasie pandemii: „lekarzy, pielęgniarki, pracowników supermarketów, sprzątaczy, opiekunów, pracowników transportu, prawa i sił porządkowych, wolontariuszy, księży, zakonnice i zakonników”. Oni wszyscy już jakoś spełniają to, do czego porusza nas Duch: otwierają „nowe formy gościnności, braterstwa i solidarności”.
Zostaliśmy odkupieni przez Chrystusowy krzyż. A przyjąć krzyż, znaczy – mówi Franciszek – „przyjąć cały ciężar dzisiejszego czasu, zostawiając choć na chwilę nasze pragnienie posiadania i władzy, by otworzyć przestrzeń twórczości, do której tylko Duch może nas zainspirować”. Prawdziwa wiara bowiem, przekonuje papież, „uwalnia nas od lęku i daje nadzieję”.
Wiara taka potrzebuje w przypadku większości z nas także explicite religijnych gestów. Mogą one jednak być bardzo proste – jak te papieża z dzisiejszego wieczoru: dotknięcie ikony i krzyża, chwila cichej modlitwy. „Nie bójcie się” – mówi Jezus.
CZYTAJ WIĘCEJ:
Pandemia koronawirusa - serwis specjalny
Tygodnik na kwarantannę - wybór najlepszych tekstów dostępny bezpłatnie!",PIOTR SIKORA,27.03.2020,https://www.tygodnikpowszechny.pl/nie-boj-sie-i-nie-spij-162828
66,PRYMAS WYSZYŃSKI I MATKA CZACKA WYNIESIENI NA OŁTARZE,"W tych obchodach reflektory były skierowane – co jest zrozumiałe – przede wszystkim na postać błogosławionego Prymasa. Wielkiego człowieka, który tworzył naszą historię. Prymas budzi podziw. Błogosławiona Matka Elżbieta Czacka porusza serca.","Kard. Kazimierz Nycz, gospodarz uroczystości beatyfikacyjnych prymasa Wyszyńskiego i Matki Róży Elżbiety Czackiej, zachęcał do uczestniczenia w nich online. Wiadomo, pandemia. Odbyły się one w Świątyni Opatrzności Bożej 12 września. Na zaproszeniu dla koncelebransów (niełatwe do zdobycia!) napisano: „wejście od godz. 10.00 do 11.30. Koncelebra dolny kościół”. Byłem przed dziesiątą.
Można było łatwo dojechać samochodem. Nie pozamykano żadnych ulic, tylko w niektórych miejscach trochę zwężono je barierami. Policja pilnowała porządku, ale się nie naprzykrzała. Wzdłuż ulicy stało kilka autokarów, jednak nie było tłumów, owszem trochę ludzi było. Przed frontem świątyni ustawiono telebim i kilka tysięcy krzeseł. Jak potem mówiono, zgromadziło się tam kilka (mówiono 5-6, a nawet 7) tysięcy osób. Byłem „koncelebrą”, więc udałem się do dolnego kościoła, nieco zdziwiony tym skierowaniem do piwnicy. Okazało się jednak, że ten dolny kościół to tylko przejście. A więc mogłem zobaczyć podziemia Opatrzności Bożej, przejść przestronnymi korytarzami, które gdzieniegdzie udekorowane są olbrzymimi portretami wielkich postaci naszych czasów, np. (ze znajomych) ministra Skubiszewskiego, by dojść do białych jak śnieg marmurowych schodów wiodących do zakrystii.
Nieustannie napływali tam też księża. Przeważnie starsi, pewnie przed laty wyświęceni przez Prymasa i pod jego rządami rozpoczynający pracę. Przy wejściu zakonnica każdemu księdzu proponuje białą, solidną maseczkę. Niby wszyscy biorą, ale nikt nie zakłada. W świątyni dla koncelebransów przygotowano 650 krzeseł połączonych ze sobą i ustawionych w rzędy. Na każdym krześle leżał upominek, dwie książeczki. Pierwsza: przebieg liturgii mszy i beatyfikacji . Druga: „Stefan Kardynał Wyszyński do Polaków i Polonii” z obszerną biografią Prymasa i wybranymi tekstami (ewentualnie fragmentami) jego przemówień. Wydawca – Archidiecezja Warszawska z partnerami: Ministerstwem Kultury, Muzeum Jana Pawła II i Prymasa Wyszyńskiego, TVP, KAI i Stacja7.pl oraz „Zakochaj się w Warszawie”. 
Czas oczekiwania wypełniała muzyka, odczytanie życiorysów obojga błogosławionych. Jakieś informacje. Księżowski gwar niestety uniemożliwia wysłuchanie tych komunikatów.
O godzinie 12 do świątyni wkroczył pochód towarzszący delegatowi papieskiemu kardynałowi Marcello Semerarze, prefektowi Kongregacji Spraw Kanonizacyjnych. 130 biskupów zajęło miejsca przy ołtarzu. Papieskiego delegata powitał arcybiskup Warszawy kard. Kazimierz Nycz. Wcześniej do świątyni weszli prezydent Andrzej Duda z małżonką i przedstawiciele najwyższych władz państwowych, premier Mateusz Morawiecki, marszałkowie Sejmu i Senatu, prezes Jarosław Kaczyński. Przyznam, że tego nie zauważyłem, musieli wejść dyskretnie i bez ostentacji, bo tylko ci księża – z oczekujących na rozpoczęcie mszy – którzy ich zauważyli, powstali. Siedząc na drugim końcu pierwszego rzędu zauważyłem jedynie tych wstających na chwilę. Ledwie zdążyłem i ja powstać, oni już siedzieli, więc pomyślałem, że to jakiś fałszywy alarm. A oklaski (długie) rozległy się dopiero wtedy, gdy na zakończenie mszy św. kardynał Nycz wyraził radość z obecności „najwyższych władz państwowych”.
Przebieg beatyfikacji (po rozpoczęciu mszy św.) nie różnił się od innych beatyfikacji: prezentacja postaci kandydatów na ołtarze – kardynała Wyszyńskiego, następnie Matki Róży Czackiej (kard. Nycz), potem odczytanie przez kardynała Marcello Semerano (po łacinie) Listu Apostolskiego papieża Franciszka, w którym wpisuje w poczet błogosławionych kardynała Wyszyńskiego i Matkę Czacką. Później jeszcze lektura tego listu po polsku. Po każdym odczytaniu oklaski. Zwykle w tym momencie następuje powolnie odsłonięcie wizerunków nowych błogosławionych. Tu wizerunki były zamknięte w szafkach umieszczonych nad ołtarzem z obu stron historycznej kopii obrazu Matki Boskiej Częstochowskiej. Nie było więc „odsłaniania”, lecz po prostu drzwiczki szafek błyskawicznie się otworzyły ukazując oba wizerunki. Potem było wniesienie relikwii przy akompaniamencie hymnów beatyfikacyjnych, poetycko wątpliwych i znacznie dłuższych niż wniesienie relikwii.
W przypadku kardynała Wyszyńskiego zrezygnowano z pobierania relikwii ze zwłok. Jako relikwię potraktowano oryginalny rękopis aktu osobistego oddania się Matce Bożej napisany podczas uwięzienia w Stoczku Warmińskim 8 grudnia 1953 r. Drugi relikwiarz, ozdobiony bursztynem, zawiera fragment kości Matki Czackiej. Przedstawia wyrzeźbione w drewnie dłonie Błogosławionej czytające fragment Psalmu 126 napisanego alfabetem Braille’a. Słowami tego psalmu założycielka Lasek modliła się przed śmiercią: „Ci, którzy we łzach sieją, żąć będą w radości. Idą i płaczą niosąc ziarno na zasiew, lecz powrócą z radością niosąc swoje snopy”. Rzeźba dłoni na relikwiarzu powstała na podstawie odlewu wykonanego jeszcze za życia matki Elżbiety jako pomoc naukowa. Odlew miał służyć niewidomym uczniom jako wzór właściwego układu palców przy czytaniu pisma Braille’a.
Z Braille’em mogliśmy się jeszcze spotkać podczas uroczystości, kiedy niewidomi odczytywali (wspaniale) liturgiczne lektury z Księgi Mądrości Syracha, a potem jedno z wezwań modlitwy wiernych.
Piękne, znakomicie oświetlone  wnętrze świątyni Opatrzności Bożej, udział tak wielu biskupów i księży, doskonale przygotowana liturgia, a zwłaszcza połączone chóry Archikatedry Warszawskiej, Tibi Domine, Cantores Minores – Archikatedralny Chór Męski, Chór Centrum Myśli Jana Pawła II i Warszawski Chór Papieski im. św. Jana Pawła II dawały poczucie doniosłości wydarzenia. Myślę, że uczestniczący w nim na miejscu, a chyba też i widzowie oglądający beatyfikację w telewizji pozostaliśmy pod wielkim wrażeniem tego kościelnego wydarzenia.
W tych obchodach reflektory były skierowane – co jest zrozumiałe – przede wszystkim na postać błogosławionego Prymasa. Wielkiego człowieka, który tworzył naszą historię. Prymas budzi podziw. Błogosławiona Matka Elżbieta Czacka porusza serca.
I na koniec jakby post scriptum. W relacjach z beatyfikacji będą wymieniane postacie, które w niej brały udział, kardynałowie (np. Krajewski z Watykanu), inni duchowni, świeccy. Mnie uderzyła obecność kogoś, o kim z pewnością nikt nie napisze: Grzegorza Gałązki – fotografa.  Pamiętam, jak przed laty jako nikomu nieznany i bez możnych protektorów młody Grzegorz do Watykanu dotarł z Torunia, czy raczej z jakiejś wsi pod Toruniem. I stał się cenionym fotografem. Beatyfikacyjny wizerunek Jana Pawła II na fasadzie bazyliki św. Piotra był jego dziełem. Mieszka i pracuje w Rzymie. Kiedy zobaczyłem go (oczywiście obwieszonego aparatami) na beatyfikacji, pomyślałem, że być może kardynał Marcello Semerero zabrał go ze sobą jako nadwornego dokumentalistę. Albo – pomyślałem – jego instynkt fotografa kazał mu być tu i w tym momencie, być tu i fotografować, więc przyjechał.            
 ",KS. ADAM BONIECKI,13.09.2021,https://www.tygodnikpowszechny.pl/prymas-wyszynski-i-matka-czacka-wyniesieni-na-oltarze-168976
67,NAJLEPSZE PRZED NAMI,"Nowy watykański dokument o starości apeluje, byśmy przestali traktować ludzi w podeszłym wieku jako ekonomiczny czy polityczny problem i dostrzegli korzyści społeczne płynące z życia w wielopokoleniowym społeczeństwie.","Nasze społeczeństwo pozbawiło ich głosu. Odsunęło na margines, próbując pozbyć się w ten sposób strachu przed słabością i bezbronnością” – pisał papież Franciszek we wstępie do albumu „Mądrość czasu”, w którym osoby starsze z różnych stron świata odpowiadają – poprzez swoje historie – na wciąż aktualne i niezmiennie ważne pytania: o sens życia, miłość, nadzieję, walkę, śmierć. Papież chciał, aby książka trafiła do ludzi młodych. Budowa mostu pomiędzy pokoleniami jest jednym z jego największych pragnień. Album wręczano na zakończenie synodu nt. młodzieży wszystkim jego uczestnikom i obserwatorom. 
Przykłady papieskiego zaangażowania w międzypokoleniowy dialog można mnożyć. Niemal każde spotkanie Franciszka z młodzieżą to wezwanie do takiej rozmowy i sprzeciw wobec „kultury odrzucenia”, dla której najważniejszym kryterium człowieka staje się fizyczna sprawność i ekonomiczna wydajność. „Nie zdajemy sobie sprawy, że izolowanie osób starszych i pozostawianie ich pod opieką obcych, bez właściwego i bliskiego towarzyszenia rodziny, okalecza i zubaża samą rodzinę. Co więcej, doprowadza do pozbawienia ludzi młodych niezbędnego kontaktu z ich korzeniami i mądrością, której młodzież nie może osiągnąć o własnych siłach” – pisał papież w najnowszej encyklice „Fratelli tutti”.
Głos Watykanu
Nowy dokument Papieskiej Akademii Życia („Starość – nasza przyszłość. Sytuacja osób starszych po pandemii”), zaprezentowany 9 lutego w Watykanie, mówi właśnie o tym. Ostatni rok w tragiczny sposób pokazał słabość współczesnego społeczeństwa, które usuwa starość z pola widzenia: ponad połowę ofiar śmiertelnych pandemii stanowili pensjonariusze domów opieki. Pokazała ona, że wbrew temu, co mówiono, nie płyniemy wszyscy na tej samej łódce. Może i znaleźliśmy się pośrodku tej samej nawałnicy, ale jedni mierzą się z nią na pokładzie bezpiecznego statku, a inni próbują ratować się z pomocą starej tratwy. Nierówność szans nie sprowadza się jednak tylko do różnic ekonomicznych. Statystyki, które śmiertelność w pandemii wiążą z wiekiem osób chorych, rzadko kiedy pokazują tę drugą prawidłowość: że pensjonariusze domów opieki, pozbawieni kontaktu z najbliższymi, umierają częściej niż osoby w tym samym wieku, mieszkające w domach rodzinnych. Instytucjonalizacja opieki nad chorymi, starszymi i samotnymi, którą współczesne społeczeństwa uznały za najlepsze rozwiązanie, okazała się też największym zagrożeniem. 
Autorzy dokumentu zastrzegają jednak, że nie chodzi o szukanie kozłów ofiarnych i obarczanie winą instytucji, które zwykle robią, co mogą, by zapewnić podopiecznym jak najlepsze warunki i ochronę. Chodzi o to, by na nowo przemyśleć zasady, na jakich opiera się tzw. opieka społeczna i dostosować ją do rzeczywistych potrzeb osób starszych, które poza pomocą medyczną i pielęgnacyjną pragną bliskości i kontaktu z drugim człowiekiem. By przestać traktować ludzi w podeszłym wieku jako socjalny, ekonomiczny czy polityczny problem, a dostrzec korzyści społeczne płynące z życia w wielopokoleniowym społeczeństwie. By w „naszych seniorach”, jak lubią mówić politycy, dostrzec pełnoprawne osoby, z ich potrzebami, ale też doświadczeniem i historią życia, z relacjami rodzinnymi i społecznymi. 
Zbliżanie się do celu
Rodzina jest bez wątpienia najbardziej odpowiednim miejscem przeżywania starości. Zdarza się jednak czasami, choćby ze względu na wymóg stałej, profesjonalnej opieki, że osoba starsza musi trafić do wyspecjalizowanej instytucji. Papiescy eksperci apelują o wysiłek stworzenia w nich odpowiednich warunków, umożliwiających okazanie szacunku i zachowanie autonomii pacjentów. Podsuwają też niemało konkretnych rozwiązań, jeśli chodzi choćby o likwidację barier architektonicznych, wykorzystanie nowych technologii i narzędzi komunikacji społecznej, tworzenia nowych zawodów z myślą o zapewnieniu osobom starszym uczestnictwa w życiu rodzinnym, społecznym i kulturalnym (np. kierowcy-opiekuna), jednym słowem – zachęcają do kreatywności i przełamywania schematów, do jakich wszyscy z wygody lub lenistwa już się przyzwyczailiśmy.
Jednym z takich pomysłów jest choćby zwiększenie usług opiekuńczych świadczonych w domach, jak też tworzenie niewielkich jednostek, funkcjonujących na zasadzie co-housingu, które stworzą osobom chorym czy samotnym przynajmniej namiastkę życia w rodzinie. Tworzenie takiego „kontinuum społeczno-sanitarnego”, umożliwiającego fachową pomoc w domach, wsparcie rodziny, opiekę nad niewielką liczbą podopiecznych czy wreszcie przedefiniowanie systemu opieki instytucjonalnej, to wyzwanie, z którym nowoczesne społeczeństwa muszą (i są w stanie!) się zmierzyć.
Trudno pominąć w tym rolę Kościoła i wspólnot religijnych. Nie tylko ze względu na nakaz moralny, jaki powinny realizować, ale też odmienną perspektywę starości, dostępną dzięki religijnemu przeżyciu. Wiara w życie wieczne sprawia, że starość jest widziana nie jako zmierzch życia, ale czas zbliżania się do upragnionego celu. Szczególną rolę może i powinno odgrywać w tym chrześcijaństwo – zauważa dokument – które przynosi osobom starszym nadzieję, że „najlepsze jeszcze przed nimi”. „Życie wieczne będzie przecież nie tylko rzeczywistością duchową, ale też cielesną – w zmartwychwstałym i odnowionym ciele” – mówił abp Vincenzo Paglia, przewodniczący Papieskiej Akademii Życia, podczas prezentacji dokumentu w Watykanie. Ta wiara nakłada na chrześcijan nakaz szacunku i troski o osoby stare, chore i cierpiące. I szczególne zobowiązanie dla Kościoła i jego instytucji.
Sygnał ostrzegawczy
„Błogosławieństwo długiego życia” staje się dziś często przekleństwem człowieka. Opowiadała o tym, podczas prezentacji dokumentu, prof. Etsuo Akiba z Uniwersytetu Toyama (Japonia). Zmiany kulturowe w jej kraju doprowadziły do niemal całkowitego rozpadu rodzin wielopokoleniowych, zwłaszcza w dużych miastach. Młodzi ludzie, pochłonięci pracą, zrywają kontakty z rodzicami i dziadkami, szkoła porzuca funkcję wychowawczą, stawiając na rywalizację i zwiększanie efektywności. Dla rodziców i dziadków, o ile nie wymagają pobytu w zakładzie leczniczym, dzieci i wnuki wynajmują niewielkie mieszkania na peryferiach, gdzie resztę życia staruszkowie spędzają w samotności. Wiele osób podpisuje „testament życia”, żądając zaprzestania leczenia w przypadku choroby, która pozbawi ich możliwości samodzielnego podejmowania decyzji. 
Bogate społeczeństwa Europy Zachodniej i Ameryki Płn. wydają się podążać tą samą drogą. Pandemia – mówi dokument – jest sygnałem ostrzegawczym i okazją do zrewidowania naszego stosunku do osób potrzebujących. „Po pandemii nic nie będzie już takie same – skonstatował abp Paglia – Może być albo lepiej, albo gorzej. To zależy tylko od nas”. Trzeba na nowo przemyśleć takie pojęcia, jak solidarność społeczna i sformułować jasny przekaz, dlaczego troska o osoby najstarsze jest społecznym priorytetem. Trzeba odkryć mądrość starości, piękno i godność tego okresu życia. Zwłaszcza, że w starzejącym się społeczeństwie będzie to sprawa ważna dla coraz większej liczby ludzi. Także dla nas.
„O ile trudno przewidywać, co nas czeka w przyszłości – konkludował przewodniczący Papieskiej Akademii Życia – to jedno w niej jest pewne: nasza starość”.
CZYTAJ TAKŻE
EZUS UTOPISTA. ARTYKUŁ KRZYSZTOFA KRZYWANI: Marzę o kościołach pustych w czasie nabożeństw, bo parafianie akurat pójdą w odwiedziny do przykutych do łóżek braci i sióstr >>>",EDWARD AUGUSTYN,10.02.2021,https://www.tygodnikpowszechny.pl/najlepsze-przed-nami-166479
68,NOWE TORY KOŚCIOŁA,"Apostolstwo zastąpiliśmy rządzeniem. W reformie nie ratowanie instytucji powinno być najważniejsze, tylko ukazywanie Królestwa Bożego.","Legendarny ksiądz Jan Zieja uważał, że głównym problemem, z którym Kościół boryka się od początku IV w., jest budowanie królestw doczesnych zamiast oddania się budowaniu Królestwa Bożego. W centrum misji Jana Chrzciciela, Jezusa, św. Pawła, apostołów stała Dobra Nowina o Królestwie Bożym i Królestwie Niebieskim. Epoka konstantyńska otworzyła natomiast chrześcijanom możliwość współpracy z państwem ziemskim, pod pozorem budowania Królestwa Bożego, podległego jednak berłu cesarzy, chociaż sami chrześcijańscy władcy ogłaszali się wasalami Boga.
Rezultatem było związanie następców apostołów z konkretnym ziemskim państwem. I to jemu zaczęli służyć, budując Kościół-instytucję wzorowaną na instytucjach ziemskich. W konsekwencji chrześcijanie zaniedbali budowanie Królestwa Bożego. Zdaniem ks. Ziei ten instytucjonalny model Kościoła tak dalece zawładnął umysłami chrześcijan, że w życiu biskupów bardzo niewiele zostało z apostolskiego sposobu życia. Apostolstwo zastąpiono rządzeniem.
Ks. Zieja wypunktował ten problem następująco: diecezją rządzi biskup, parafią proboszcz, a księża zadowalają się organizacją małych grup apostolskich, traktowanych jako własne poletko doświadczalne pod tytułem „moja młodzież”, „moje duszpasterstwo”. Od siebie dodam, że znam księży mówiących „moja parafia” zamiast „nasza parafia”, biskupów mówiących „moi księża”, a nie „my księża”, albo „moja diecezja” zamiast „nasza diecezja”. Zieja postulował przestawienie zwrotnic z kierunku „władza” na kierunek „odpowiedzialność” wszystkich ochrzczonych za apostolstwo i życie Ewangelią.
Konstantyński gorset
Te uwagi, opublikowane równo trzydzieści lat temu w książce „Żyć Ewangelią”, po trzech dekadach właściwie nie tracą nic ze swojej aktualności. Ks. Zieja ufał jednak, że nadchodzi epoka wyzwalania się z konstantyńskiego gorsetu, a swoje nadzieje wiązał z osobą Jana Pawła II. Jest kwestią odrębną, czy na tamtym etapie taki proces był możliwy. Niemniej ten sam Zieja twierdził, że procesu wyzwolenia się Kościoła nie da się wprowadzić żadnym dekretem czy encykliką. Potrzebny jest jakiś ruch opierający się nie tyle na autorytecie instytucji Kościoła związanego z państwem doczesnym, co po prostu na świadomości realizowania przez Kościół Ewangelii, poczynając przede wszystkim od szczebla parafialnego.
Dlaczego o tym piszę? Otóż w kwietniu tego roku Franciszek ogłosił zwołanie XVI Synodu Biskupów, którego inauguracja odbędzie się 9 października równocześnie w Watykanie i we wszystkich diecezjach świata. Nie będzie to jednak jeszcze jedno rzymskie spotkanie wybranych biskupów, na którym wypowiedzą się oni na określony temat, zwieńczone opublikowaniem wzniosłego dokumentu jako podstawy dla papieskiej adhortacji, trafiającej następnie na półki, a w najlepszym wypadku na biurka teologów. Tym razem chodzi o coś wyjątkowego.
W obliczu globalnego kryzysu wiarygodności Kościoła we współczesnym świecie papież zadaje wszystkim diecezjom świata drogę synodalną jako narzędzie namysłu nad zagadnieniem „Ku Kościołowi Synodalnemu: komunia, uczestnictwo, misja”. Są to trzy teologiczne pojęcia wypracowane przez Sobór Watykański II, a skutkujące konkretnym wymiarem struktury Kościoła. Droga synodalna ma dzielić się na trzy fazy: diecezjalną, kontynentalną i powszechną. Do każdego z tych etapów zaproszono do współpracy nie tylko biskupów czy księży, zakonników i zakonnice czy przedstawicieli uczelni kościelnych, ale wszystkich ochrzczonych, zarówno praktykujących, jak i niepraktykujących. Ma to być synod słuchania, ponieważ „proces decyzyjny w Kościele – stwierdził sekretarz generalny synodu kard. Mario Grech – rozpoczyna się zawsze od słuchania, bo tylko w ten sposób możemy zrozumieć, jak i gdzie Duch chce prowadzić Kościół”.
Szefem jest Bóg
Jeśli dobrze rozumiem idee Franciszka, droga synodalna, jaką nam zadaje, ma w tle dwie fundamentalne kwestie. Czy w Kościele stawiamy na siłę czy na moc? I kwestia druga: czy dla dobra Królestwa Bożego jesteśmy gotowi pójść na całość?
Istnieje wielka różnica pomiędzy siłą i mocą. Można mieć w sobie siłę, aby walczyć z przeciwnościami losu, z demonami rodzącymi się w naszej skołowanej wyobraźni, ze wszystkimi tzw. zagrożeniami wartości chrześcijańskich. Taka siła prowadzi często do agresji, do budowania twierdz i bastionów, walki o swoje, wojowania w imię Boże z krzyżem na płaszczu, ale i z mieczem pod płaszczem. Siła prowadzi do pozbywania się wiarygodnych wartości duchowych przy jednoczesnym zachowaniu ich pozorów. Wiedzie do naruszania człowieczeństwa, utraty szacunku dla siebie i innych, do egoizmu i cynizmu. Siła daje iluzoryczne poczucie szczęścia z osiągnięcia władzy, nawet jeśli będzie to tylko władza sołtysa we wsi.
Moc natomiast jest przede wszystkim mocą Ducha Świętego, uzmysławiającego, że „prawda jest symfoniczna”, jak mawiał Hans Urs von Balthasar. Moc Ducha i ludzkiego ducha to wolność wewnętrzna i wymaganie od siebie. To także czynienie pokoju między ludźmi. „Prawdziwa moc to życie, to duch, podczas gdy siła to słabość i śmierć” – jak dowodzi przyjaciel św. Matki Teresy z Kalkuty, prof. David R. Hawkins („Siła czy moc”, Warszawa 2016). Papież Franciszek od lat zaprasza Kościół do wejścia w przestrzeń mocy ducha, a nie siły, czyli przemocy na wzór civitas terrena.
Aby osiągnąć moc ducha, trzeba jednak pójść na całość. Czyli nie używać podwójnej miary – dostrzegania drzazgi w oku bliźniego, a pomijania belki we własnym. Pójść na całość oznacza też: nie tylko modlić się gorliwie, lecz także nie lekceważyć człowieka słabego. Nie obnosić się publicznie ze swoją pobożnością i troszczyć o uznanie innych, ale liczyć przede wszystkim na uznanie w oczach Boga. Pójść na całość to liczyć się z tym, że Bóg jest większy od wszystkich naszych o Nim koncepcji.
Konsekwencje takiego podejścia uświadomił mi niedawno mój przyjaciel, prof. Yehoyada Amir z Hebrew University w Jerozolimie. Gdy napisałem mu, że dobiegła kresu moja kadencja prowincjała, wróciłem do szeregu i zależę teraz od mojego nowego szefa, odpisał mi krótko: przecież twoim Szefem jest Bóg! Czyż nie jest to sedno duchowej, a nie instytucjonalnej religii? Nasza sprawa jest sprawą z Bogiem, którego głosi Kościół.
Dla Kościoła „pójść na całość” oznacza, że nie można „służyć Bogu i mamonie”. Skoro uczeń Chrystusa nie może żyć w rozdwojeniu i przede wszystkim służyć sobie, to także Kościół nie może być na siebie nakierowany. I nie chodzi tutaj wyłącznie o pieniądze czy o wpływy polityczne. Jak pisze wybitny egzegeta i teolog Gerhard Lohfink, „naśladowca Chrystusa będzie również żył w rozdwojeniu, gdy swoich bliźnich dzielił będzie na tych, których trzeba kochać, i tych, których wolno nienawidzić” („Czy Bóg potrzebuje Kościoła?”, Poznań 2005).
Dom miejscem Kościoła
Nadchodzący synod wyrasta także z lekcji, jakiej udzieliła pandemia COVID-19. W wywiadzie dla „La Civiltà Cattolica” kard. Mario Grech, cytując ks. Tomáša Halíka, powiedział, że doświadczenie pustych kościołów doby pandemii można przyrównać do doświadczenia Żydów, którzy po zburzeniu świątyni jerozolimskiej musieli wziąć do ręki święte księgi i przy stole rodzinnym na nowo je zreinterpretować. Podobne było też doświadczenie chrześcijan pierwszej wspólnoty jerozolimskiej. Dlatego zdaniem watykańskiego hierarchy Kościół musi przeorientować swój dotychczasowy model duszpasterski i wejść na zupełnie nowe tory.
Byłoby swoistym samobójstwem sądzić, że po pandemii można wrócić do tych samych modeli duszpasterskich, które praktykowano do tej pory. Poświęcamy wiele energii na próby nawrócenia zsekularyzowanego społeczeństwa, zauważa sekretarz synodu, podczas gdy ważniejsze jest nawrócenie nas samych, „nawrócenie duszpasterskie”. To nawrócenie jest potrzebne chociażby dlatego, że wielu katolików to swoiści analfabeci ewangeliczni, a chodzi przecież o to, aby umieścić Ewangelię w centrum życia Kościoła i jego posługi.
W tym samym tekście kard. Grech wskazuje, że Kościół drogi synodalnej ma wyjątkową okazję, aby nawrócić się od modelu instytucji do modelu Kościoła domowego. Dotychczas przyjmowaliśmy niemal bez zastrzeżeń, że rodzina jest zależna od Kościoła, gdy tymczasem Kościół powinien być zależny od rodziny. Skoro rodzina jest Kościołem domowym – domus ecclesiae, to należy jej nadać wymiar sakralny i kultowy.
Od siebie dodam, że gdy w pandemii zabrakło możliwości uczestnictwa w coniedzielnej Eucharystii, a świeccy nawet nie mogli wziąć udziału w Triduum Paschalnym i świętować Wielkanocy w tradycyjny sposób, musieli wymyślić sposoby domowej paraliturgii, by chociaż w ten sposób celebrować i przeżywać wiarę w Zmartwychwstałego. Pierwszym miejscem, gdzie celebruje się, rozważa i przeżywa wiarę, jest zawsze rodzina.
Władza czy posługa
Co z tym wszystkim zrobi Kościół w Polsce? W niedawnym wywiadzie dla KAI przewodniczący episkopatu abp Stanisław Gądecki zwrócił uwagę na absolutną bezprecedensowość tego wydarzenia. Cieszy fakt, że zauważył oddolną inicjatywę świeckich, czyli Kongres Katolików i Katoliczek, jeszcze niedawno traktowany przez wielu biskupów z dużą nieufnością. Dostrzega konieczność wysłuchania wszystkich ochrzczonych, zarówno wierzących, jak i niewierzących, a także duchownych, którzy krytycznie wyrażają się o nim samym. Jest to jakieś otwarcie na nowe czasy. Jednakże w tym samym wywiadzie arcybiskup mówi z pewnym dystansem o skuteczności działań świeckich grup synodalnych, przywołując doświadczenia II Synodu Plenarnego w Polsce z lat 1991-99.
Pozwolę sobie zauważyć, że być może wspomniane doświadczenia wynikały z faktu ówczesnej dominacji modelu Kościoła-instytucji, a nie Kościoła-komunii czy Kościoła-herolda Królestwa Bożego. W sytuacji załamania modelu Kościoła, do jakiego jesteśmy przyzwyczajeni, a nawet gremialnego odrzucenia tego modelu przez ludzi młodych, pasterze Kościoła nie mają już prawdopodobnie innego wyjścia, jak tylko wsłuchać się w głos ludu Bożego.
Przewodniczący episkopatu podkreśla rolę biskupów, czyli kolegium następców apostołów posiadającego potrójną władzę pasterzowania, uświęcania i nauczania, w którą wyposażył Kościół jego boski Założyciel. Rozumiem, że jest to zawoalowana sugestia, aby synod w Polsce nie poszedł śladem niemieckiej drogi synodalnej, gdzie biskupi rozmawiają ze świeckimi „jak równy z równym”. Otóż nie mam żadnych wątpliwości co do wartości sukcesji apostolskiej. Głęboko wierzę św. Ireneuszowi, gdy mówi „ubi episcopus, ibi ecclesia” (gdzie biskup, tam Kościół). Mam natomiast wątpliwość, czy słowo „władza” jest tutaj na miejscu, skoro teksty Vaticanum II mówią nie tyle o potestas, co o munus, czyli urzędzie biskupa.
Dodać należy, że ów munus jest pojęciem wieloznacznym, które tłumaczyć można jako „urząd”, „funkcja”, „misja”, „służba”, „zadanie”, „obowiązek”, „posługa”, a nawet „dar”. Patrząc od strony ściśle teologicznej, w Kościele władza i urząd posługi przenikają się wzajemnie. Niemniej władza kojarzy się z siłą i przemocą, czego aż nadto doświadczamy w wymiarze państwa świeckiego. Munus zostawia przestrzeń dla mocy ducha, życiowej energii i witalności, którą czerpie się ze służby właśnie.
Wyzwania
Są to oczywiście uwagi na teologicznym poziomie ogólności, podczas gdy istnieją konkretne, poważne wyzwania. Jaką odpowiedź znajduje dziś wspólnota Kościoła wobec coraz liczniejszych apostazji? Myślę tutaj o osobach, których rodzice całe swoje życie poświęcili Kościołowi. Ba! Oni sami byli rzecznikami sprawy Kościoła we współczesnym świecie, a mimo to odchodzą, deklarując nierzadko, że nie chcą pogrzebu katolickiego. Ostentacyjne stwierdzenie „niech sobie idą” – a spotkałem się z takim stwierdzeniem u kilku księży – jest przecież cynicznym zapomnieniem misji Dobrego Pasterza. Wiąże się z tym kwestia szkolnej katechezy, którą porzuca już około 30 proc. młodych. Rozwiązaniem tego problemu na pewno nie będzie wprowadzenie – ramię w ramię z władzą świecką – obowiązkowego wyboru między katechezą szkolną a etyką. Można się spodziewać, że reakcją będzie masowy wybór etyki przez młodzież.
Inną kwestią jest, jak przejść od Kościoła duszpasterskich eventów, celebrowanych na zlotach stadionowych, do pracy w małych grupach apostolskich i coraz mniej licznych parafii. Od dłuższego czasu mówi się o pentekostalizacji Kościoła, skutkującej promowaniem zachowań sekciarskich. Ponurą przestrogą przed brakiem monitorowania tych ruchów jest horror u wrocławskich dominikanów. Oczywiście nie można wykluczyć tych kierunków, ale nowa ewangelizacja nie może się sprowadzać do wzbudzania religijnych emocji.
Kard. George Pell propagował z pewnym powodzeniem w Australii projekt medytacji chrześcijańskiej, opracowany pod patronatem benedyktyna o. Johna Maina w ramach Światowej Wspólnoty Medytacji Chrześcijańskiej. Takie wspólnoty istnieją również w Polsce, a projekt ten wspierał zmarły na covid benedyktyn o. Włodzimierz Zatorski. Wielkie zapotrzebowanie na tego typu formację duchową, która uczy, jak spotkać się z Chrystusem – nauczycielem wewnętrznym – może być szansą dla Kościoła małych wspólnot. Może synody diecezjalne powinny przemyśleć i tę racjonalną drogę duchową, skoro mawia się, że „wiek XXI będzie wiekiem mistyków”?
Z duszpasterskiego doświadczenia wiem też, że w dobie zapaści demograficznej wzrośnie fala migracji zarobkowej do Polski. Potrzebne będą ręce do pracy i będą to ręce ludzi pochodzących z innych kręgów kulturowych. Czy diecezje są przygotowane do pracy z obcokrajowcami, dla których Polska staje się albo drugim domem, albo przystankiem w drodze do innych krajów? W których diecezjach obcokrajowcy cieszą się własnym kościołem, który byłby ich domem pojmowanym nie jako getto, ale miejsce inkulturacji? Czy biskupi wiedzą, że na terenie ich diecezji mieszkają katolicy o innym kolorze skóry, którzy nie mówią po polsku, ale żyją duchem Ewangelii? I co wspólnoty diecezjalne mogą robić dla tych ludzi, nawet jeśli nie są oni katolikami? To tylko kilka kierunków, których przemyślenie wydaje mi się ważne na synodalnej drodze.
Jednym z elementów nowego myślenia Soboru Watykańskiego II o Kościele stała się tzw. eklezjologia communio. Mówiąc najogólniej, ta kategoria jest konsekwencją modelu wspólnoty Osób Trójcy, której odzwierciedleniem powinno być życie Kościoła karmiące się sakramentami. Skoro papież Franciszek jako jeden z elementów synodalnego namysłu nad samoświadomością Kościoła zadaje właśnie pojęcia communio, partitipatio, missio, można zakładać, że stoimy przed konkretnym zadaniem przemodelowania struktury Kościoła, gdzie dominantą nie będzie kwestia władzy, ale właśnie wymóg współodpowiedzialności, zaangażowania i misji. Całkiem możliwe, że stajemy u progu epoki odchodzenia od modelu konstantyńskiego na rzecz modelu współodpowiedzialności. ©
Autor (ur. 1964) jest augustianinem, doktorem teologii fundamentalnej, duszpasterzem obcokrajowców w Warszawie. Były współprzewodniczący Polskiej Rady Chrześcijan i Żydów, konsultor Komitetów KEP ds. Dialogu z Judaizmem i Komisji ds. Migracji, Turystyki i Pielgrzymek. W latach 2012-21 prowincjał Zakonu Świętego Augustyna w Polsce.",O. WIESŁAW DAWIDOWSKI,16.08.2021,https://www.tygodnikpowszechny.pl/nowe-tory-kosciola-168691
69,ANARCHIŚCI I ZAKONNICA,"Pandemia uświadamia, że potrzebujemy nowego przepisu na świat. Są ludzie, którzy zamiast go szukać, zmieniają rzeczywistość. Czynią to z różnych motywów.","O siostrze Aldonie Skrzypiec przeczytałem na Facebooku. Jezuita Grzegorz Kramer napisał o niej: „Ludzie w Opolu! Po waszych ulicach chodzi skarb”. Grupę Food Not Bombs (Jedzenie Zamiast Bomb) znałem z krakowskich ulic. Zarówno s. Aldona, jak i FNB działają na rzecz bezdomnych i potrzebujących. Ich inicjatywy są oddolne – poza strukturami. Ze swoją pomocą trafiają do konkretnych ludzi. Kierują nimi różne motywacje, ale łączy ten sam cel.
Dwie kuchnie
Kuchnia pierwsza – Opole. Dom Nadziei, dzienne centrum pomocy osobom bezdomnym i ubogim zlokalizowane w piwnicach Diecezjalnego Domu Księży Emerytów. S. Aldona czeka na mnie na zewnątrz. – Wchodzisz do kosmosu – woła z uśmiechem, kiedy wchodzimy do wnętrza.
Trafiam na moment, w którym jedna grupa skończyła śniadanie i przychodzi kolejna – z powodu epidemii wydawanie posiłków podzielono na trzy tury. Ktoś prosi o zmianę opatrunku. – Idź do kuchni, tam ci wszystko pokażą – mówi do mnie i znika z potrzebującym w ciemnym korytarzu.
W kuchni wolontariuszki przydzielają zadania. Rozkładam na talerze po dwie parówki, pół serka topionego, bułkę, na deser duży kawał ciasta drożdżowego. Zanoszę na salę, potem pomagam przy myciu naczyń.
Kuchnia druga – Kraków, dawna przemysłowa dzielnica. Dziś nowoczesne apartamentowce mieszają się tu z pofabrycznymi ruderami z początku XX wieku. W jednej z nich mieści się miejsce nieformalnych inicjatyw społecznych. Ciasne, nieogrzewane pomieszczenie zawalone podarowanymi ciuchami, wszystko popakowane w foliowe worki. Wewnątrz kilka osób przygotowuje posiłek i pakuje ubrania. Rozmawiamy przy małym stoliku, kroimy warzywa na zupę – marchew, cebula, seler. Na podwórku palnik przypięty do butli z gazem, na palniku wielki gar. Za parę godzin to wszystko trafi na krakowskie Planty, gdzie zostanie rozdane potrzebującym.
Opolski Dom Nadziei został otworzony w sierpniu 2020 r. S. Aldonie ze Zgromadzenia Misyjnego Służebnic Ducha Świętego udało się zgromadzić środki na remont piwnic i przekonać do tej idei zarówno władze diecezji opolskiej, jak i kościelną opozycję. Dzisiaj ze śniadań i obiadów korzysta ponad 50 osób. S. Aldona jest też pielęgniarką anestezjologiczną, pracuje na bloku operacyjnym opolskiego szpitala klinicznego oraz w dziecięcym hospicjum domowym. Profesja pozwala jej świadczyć pomoc bezdomnym również w zakresie podstawowych usług medycznych. W grudniu 2020 r. została uhonorowana nagrodą Żar Serca – „za wierność chrześcijańskim ideałom, pracę na rzecz innych ludzi oraz działania na rzecz integracji i obalania murów między różnymi środowiskami”. Nagroda przyznawana jest przez opolskie Duszpasterstwo Akademickie jezuitów.
Food Not Bombs to międzynarodowy ruch powstały na początku lat 80. XX w. w USA. Był protestem przeciwko wydawaniu publicznych pieniędzy na zbrojenia przy jednoczesnym zaniedbaniu potrzeb najbiedniejszej części społeczeństwa. Trudno nazwać go organizacją. To raczej siatka rozproszonych po całym świecie grup, skupionych wokół idei pomagania bezdomnym i potrzebującym. Ich działania oparte są na trzech zasadach: FNB nigdy nie będzie formalną organizacją, każdy oddział FNB jest autonomiczny i nie posiada wewnętrznej hierarchii; wydawane posiłki są wegetariańskie i wegańskie; ruch ma charakter otwarty – może przyłączyć się do niego każdy, kto podziela jego idee. Pierwszy kolektyw FNB w Polsce powstał we Wrocławiu w 1997 r. Dzisiaj grupy FNB działają w 30 polskich miastach, ich członkowie wywodzą się zazwyczaj z ruchów anarchistycznych i lewicowych.
Człowiek
Dominika z FNB: – Wszystko, co tutaj robimy, dzieje się z poczucia człowieczeństwa, z empatii, ze zrozumienia, że po prostu tak trzeba. Żyjemy w systemie, który jest niewydolny. Trzeba w drugim człowieku dostrzec człowieka.
Magda, siostra bliźniaczka Dominiki: – Czuję się uduchowiona, ale Bóg nie jest mi tutaj do niczego potrzebny. Kiedyś pomogłam kobiecie, która była świadkiem Jehowy. Zaczęła mi opowiadać, że to Bóg mnie zesłał. Nieprawda, ja tylko dostrzegłam potrzebę drugiego człowieka i na nią zareagowałam tak, jak podpowiadało mi moje sumienie. To wynika z mojego poczucia obowiązku wobec kogoś innego.
S. Aldona przyznaje, że podstawą wszystkiego, co pcha ją do pomagania bliźniemu, jest jego człowieczeństwo, ale drogowskazem dla niej są słowa Jezusa: „Wszystko, co uczyniliście jednemu z tych najmniejszych, mnieście uczynili, bo byłem głodny, a daliście mi jeść”.
– Wierzę w te słowa, towarzyszą mi wszędzie. One nie mówią o wielkich rzeczach: „załatwiliście mi mieszkanie, zawieźliście mnie na detoks”; nie, potem wszystko z tego wynika. Świeża historia: godzina 23, dzwonek do drzwi, byłam już gotowa do spania, a tu ktoś się dobija. Włącza mi się wtedy taka lampka w głowie, że ktoś potrzebuje pomocy, ale też rodzi się myśl: Boże, to Ty sprawdzasz, czy jestem gotowa. Widzę, że przed bramą stoi chłopak z psem. Mówi, że potrzebuje pomocy. Zaczęłam mu opowiadać o Domu Nadziei, mówię: przyjdź jutro. A on do mnie: „Siostro, ja jestem głodny, jutro to już nadziei nie będzie”. Zrobiłam mu jedzenie, wzięłam też coś dla psa, a on mi mówi: „Ja pierdolę, tak tylko nacisnąłem, a nie spodziewałem się, że ktoś mi pomocy udzieli o tej porze”. Był bardzo zaskoczony, ja zresztą też – tym, co mi powiedział.
Wędka
Organizacje czy osoby pracujące na rzecz potrzebujących spotykają się z zarzutem, że konserwują bezdomność – dają rybę, a nie wędkę. Piotr, znany w Krakowie aktywista, również członek grupy FNB: – Ale tak właśnie trzeba! Jak im nie damy dzisiaj tej ryby, to następnym krokiem może być śmierć. Zapewniamy doraźną pomoc na elementarnym poziomie. Ci ludzie nic nie mogą zrobić ze sobą, jeśli będą notorycznie głodni. To nie zmienia ich sytuacji na dłużej, ale jest rozwiązaniem wyboru dramatycznego: żyć czy umrzeć, szczególnie teraz, kiedy jest zima i wokół szaleje epidemia. Wędkę powinno zapewnić im państwo, nie my. Ale system nie działa, system udaje, że nie widzi tych ludzi.
Franek, student geologii na AGH: – To nieprawda, że oni są bezdomni na własne życzenie. Jeśli wychodzisz z domu, w którym jest problem alkoholowy, to z ogromnym prawdopodobieństwem będziesz go dziedziczył. Nie możesz być kowalem własnego losu, jeżeli zamiast żelaza dostajesz gówno.
Czytaj także: Marcin Choduń: Przytulisko
Podobnie sprawę widzi s. Aldona z Opola: – Dopiero jak ich nakarmimy, możemy starać się o dalszą pomoc – mówi. – Często trzeba załatwić im dowód osobisty czy ubezpieczenie, ale to są kroki kolejne.
Magda: – Krytykują zazwyczaj ci, którzy sami nic nie robią, to takie głupie usprawiedliwianie własnego lenistwa. Jeśli ktoś robi cokolwiek na rzecz biednych, to nie można mu nigdy zarzucać, że robi coś złego.
Pokora
Na pytanie, po co to robi, s. Aldona odpowiada ze śmiechem: – Często słyszę: „Aleś ty głupia, po co ci to?”. Oczywiście, że pomaganie daje osobistą satysfakcję, daje radość, ale to na początku. Ja jestem na takim etapie, w którym już się o tym nie myśli. Trzeba też liczyć się z tym, że czasami to jest daremny trud. Robię wszystko, co w mojej mocy, a resztę zostawiam Panu Bogu. Co chwilę jesteśmy na pogrzebie, ale nie odczytuję tego jako porażki. Ostatnio odszedł od nas Arek, miał 38 lat. Kiedy go poznaliśmy, był w strasznym stanie. Udało się nam postawić go na nogi, załatwił sobie nawet jakiś zasiłek. Kilka dni przed jego śmiercią siedzieliśmy tu przy śniadaniu – a wielokrotnie namawiałam go wcześniej na terapię – i on wtedy powiedział: „Siostro, siedemnastego biorę zasiłek i zgłaszam się na detoks”. To było, niestety, nasze ostatnie spotkanie. Osiemnastego odbył się jego pogrzeb. Gdyby oceniać po ludzku: porażka. Ale myślę, że wcale nie, że Bóg to widzi inaczej.
Zarówno s. Aldona, jak i działacze kolektywu FNB są zgodni w tym, że aby móc czerpać siłę i satysfakcję z pomagania osobom w tak trudnych sytuacjach, trzeba wyzbyć się oczekiwań. Dominika: – Nie oczekuję od nich niczego, bo to byłoby jak jakaś transakcja, jak świadczenie usługi. Potrzebują, to im daję, i na tym się kończy nasza rola. Nie wnikam w to, czy oni będą pić, czy znajdą pracę.
S. Aldona: – Nie można oczekiwać, że nasze działania zmienią każdego z nich. Czasami znów wracają na ulicę, ale to nie jest powód, żebyśmy mieli przekreślać miłosierdzie. Jeśli się uda przywrócenie im poczucia własnej wartości, to już jest zwycięstwo.
Dominika: – Uczę się od nich tego, że nie można ludzi wartościować. Ja i moja siostra miałyśmy dobry start, kochającą się rodzinę, która dużo nam dała. W stosunku do nich to stawia nas w pozycji uprzywilejowanej.
– Oni są bardzo naturalni, szczerzy – dodaje s. Aldona. – Często wprost powiedzą, co o tobie myślą, a to uczy pokory, przyjmowania krytyki od kogoś, ponad kogo łatwo jest się nam wywyższać.
Afryka tutaj
W rozmowie z s. Aldoną co rusz dochodzi do głosu jej silna wiara w to, że w każdej potrzebującej pomocy osobie spotyka Chrystusa. Odnajdywanie Boga w ludziach widzi jako łaskę, na którą sobie nie zasłużyła. – To jest ten sam Bóg, którego ja adoruję w Najświętszym Sakramencie – deklaruje.
Wspomina też pewne zdarzenie, gdy pierwszy raz przyjechała do Opola w odwiedziny do koleżanki. – Było późno, miała przyjść po mnie na dworzec, czekałam, mnóstwo ludzi wokół, i nagle z tego tłumu wyłonił się bezdomny, który uklęknął przede mną i powiedział: „Witaj w Opolu”. Wtedy nawet nie planowałam tutaj mieszkać, czułam się zawstydzona. On z tymi swoimi torbami, ja z bezradnością; nie wiedziałam, co zrobić. Dzisiaj wiem, jak bardzo to było symboliczne i prorocze. Jestem w zgromadzeniu misyjnym i zawsze marzyłam o tym, żeby pojechać do Afryki. Byłam krótko w Brazylii, ale ta Afryka zawsze mi siedziała z tyłu głowy. Rozmawiałam o tym z biskupem, a on mi mówi: „Nie widzisz, że tu masz misję, że tu się realizujesz?”. Nie chciałam go słuchać, myślałam sobie: czego ten facet chce ode mnie? Jestem tu na chwilę, mogę to robić teraz, tymczasowo, ale przecież ja zaraz jadę do Afryki! Dopiero dzięki byciu razem z bezdomnymi i z wolontariuszami oraz dzięki radości, sile i wsparciu, które oni mi dają, zrozumiałam, że to właśnie jest moja misja, to jest moja Afryka, tutaj w Opolu.
Pomagać
Słuchając opowieści o Domu Nadziei i ruchu Food Not Bombs, Beata Kowalska, profesor socjologii Uniwersytetu Jagiellońskiego, komentuje: – Te historie przypominają mi książkę „Wiek empatii” Fransa de Waala, która pokazuje, jak głęboko sięgają korzenie ludzkiej empatii i życzliwości. Choć rzesze polityków i ekonomistów wmawiają nam, że społeczeństwo skazane jest na ciągłą walkę o dominację, to jednak to, co naprawdę się liczy, to współpraca i dzielenie się. Po tych wielu pandemicznych miesiącach czujemy to dogłębnie. Wobec niewydolności współczesnych państw słychać głosy, że potrzebujemy wyobrażenia sobie świata na nowo. Świata, w którego centrum będą takie wartości, jak opieka i współpraca, a nie rywalizacja i zysk. Te i podobne inicjatywy pokazują, że taki świat jest możliwy. ©℗
Dom Nadziei
DZIAŁA PRZY UL. KSIĄŻĄT OPOLSKICH 44 W OPOLU. Założyła go s. Aldona Skrzypiec. Jego drzwi otwarte są dla każdej ­potrzebującej ­osoby. Śniadania wydawane są codziennie od godz. 9. Można tu też skorzystać z pralni, ­łazienki, ­uzyskać podstawową pomoc medyczną. Dom utrzymywany jest z darowizn ­fizycznych i finansowych wpłacanych na specjalne subkonto. W każdej chwili można się też zgłosić do pracy w charakterze wolontariusza.
Kolektyw Food Not Bombs
TWORZY GO W KRAKOWIE obecnie ok. 20 osób. Wydawanie posiłków, ubrań i środków higienicznych odbywa się w każdą niedzielę o godz. 15 przy przejściu podziemnym koło Teatru Słowackiego. Warzywa pozyskiwane są od rolników z okolic Skawiny, pieczywo bezinteresownie przekazuje piekarnia J.M. Dąbrowscy ze Skawiny. W grupie działają ­freeganie, którzy pozyskują żywność od supermarketów pozbywających się produktów z kończącym się terminem przydatności. Ubrania i artykuły higieniczne można przekazywać osobiście po kontakcie przez facebookową stronę Food Not Bombs Kraków (tam można też znaleźć link do ciągle aktywnej internetowej zrzutki i wspomóc działania również finansowo) lub w każdym innym mieście, w którym działają oddziały FNB. Grupa otwarta jest dla wszystkich, którzy chcą aktywnie włączyć się w pomoc potrzebującym.",JACEK TARAN,01.03.2021,https://www.tygodnikpowszechny.pl/anarchisci-i-zakonnica-166663
70,NOSIŁ WILK RAZY KILKA,Strategia ojca Rydzyka na pomnażanie politycznego i religijnego kapitału przestaje działać – kryzys Kościoła stał się zbyt poważny.,"Wostatnich miesiącach Kościół w Polsce doświadczył mocnego tąpnięcia. Znaków, że nadchodzi kres katolicyzmu, jaki znamy, jest coraz więcej. Przez długi czas wielu katolików łudziło się, że kraj nad Wisłą będzie bastionem skutecznie opierającym się upadkowi „cywilizacji katolickiej”. Taki przynajmniej głos można było usłyszeć na falach Radia Maryja. Ostatnio dość niespodziewanie okazało się jednak, że kierownictwo toruńskiej rozgłośni – tak świetnie, jak można było mniemać, radzące sobie w Polsce „dobrej zmiany” – odczuło na sobie skutki chorób toczących współczesny katolicyzm.
O. Tadeusz Rydzyk nie przyjmował dotąd do wiadomości, że Kościół w Polsce zmaga się z tym samym kryzysem, jak Kościół w innych częściach świata. Jego biznesowe imperium zdawało się na kryzys impregnowane. Rzesze wyznawców – nawet jeśli z latami nieco topniejące – zapewniały mu stałe wsparcie. Wielu biskupów w Radiu Maryja oraz w wianku otaczających je instytucji widziało bastion najbardziej przez siebie hołubionej formy rodzimej religijności. Ścisłe związki z rządzącą partią dawały od 2015 r. konkretne apanaże materialne. Bezpieczeństwo i dobrostan radiomaryjnego katolicyzmu miały zatem solidne podstawy.
I nagle pod koniec ubiegłego roku dobre samopoczucie ojca dyrektora zostało wystawione na próbę. 5 grudnia w Toruniu zorganizowano obchody 29. rocznicy powstania Radia Maryja. Ze względu na pandemiczny reżim sanitarny feta nie mogła być tak huczna jak w przeszłości. Uroczystość trzeba było przenieść z hali widowiskowej Arena do wybudowanego przez Rydzyka kościoła Najświętszej Maryi Panny Gwiazdy Nowej Ewangelizacji i św. Jana Pawła II. Niemniej na uroczystościach stawiło się kilkunastu biskupów, a w tylko nieco przerzedzonych ławach zasiedli wspierający radiomaryjny katolicyzm politycy (m.in. Mariusz Błaszczak, Zbigniew Ziobro i Antoni Macierewicz).
Odczytano list od prezydenta Andrzeja Dudy, który porównał dzieła Radia Maryja do „cudu nad Wisłą”. Uznał, że w Toruniu „przed niemal 30 laty zrealizowano przedsięwzięcie o ogromnym wpływie na bieg polskich spraw, na polską rzeczywistość społeczną, kulturową i duchową”. Wedle prezydenta stało się tak dzięki stale obecnemu na falach toruńskiej rozgłośni przesłaniu, „które w świecie naznaczonym konfliktami i radykalnymi przemianami cywilizacyjnymi od lat niezachwiane głosi ewangeliczne »tak – tak, nie – nie«”. Andrzej Duda mocno podkreślił (posługując się znaną z radiomaryjnych audycji retoryką), że owo przesłanie wskazuje „na wartości, które są fundamentem zachodniej cywilizacji i od ponad tysiąca lat stanowią rdzeń polskiej tożsamości. Jest to tym istotniejsze, że wśród zgiełku współczesnego świata nie brakuje przecież przekłamań, manipulacji i fałszywych obietnic. Orężem przeciw nim jest prawda i wolne słowo. Z takim przekonaniem Radio Maryja pełni swoją społeczną służbę”.
Nic dziwnego, że przy takiej i podobnych laudacjach poczucie pewności o. Rydzyka mogło wydawać się niezachwiane. A jednak nie wziął on pod uwagę, że Radio Maryja działa mimo wszystko w kościelnych ramach, które próchnieją i trzeszczą wskutek największego od wieków kryzysu.
Ziemia spod nóg
O. Rydzyk z pewnością nie myślał, że będzie musiał publicznie przeprosić za słowa wypowiedziane podczas tamtych obchodów. Coś takiego nie miało dotąd precedensu. A jednak się stało, co świadczy w pierwszym rzędzie o tym, że redemptorysta przestał dostrzegać okoliczności, które mogą zaszkodzić jego biznesowemu imperium.
Podczas jubileuszowych uroczystości szef Radia Maryja wystąpił bowiem w obronie odesłanego przez Watykan w trybie pilnym na emeryturę (wolno mniemać, że przede wszystkim za tuszowanie przestępstw seksualnych podległego mu kleru) biskupa kaliskiego Edwarda Janiaka. O. Rydzyk powiedział o skompromitowanym hierarsze: „To jest współczesny męczennik. Mediów. Media to zrobiły”.
Szokujące słowa? Przecież „męczeństwo”, jako niemal warunek konieczny spełnionego chrześcijaństwa, to podstawa radiomaryjnej teologii. Wedle niej chrześcijanie swoją wiarę wyznają najmocniej tylko w obliczu prześladowań. Bez prześladowców świadectwo wiary jest właściwie niemożliwie, bo widzieć w nim należy, jak opowiadał już w 2002 r. w wywiadzie rzece „Tak-tak, nie-nie” o. Rydzyk Stanisławowi Krajskiemu, „wyraz nie tylko odwagi, ale wyraz umiłowania prawdy i miłości. Trzeba wówczas być również gotowym na męczeństwo. Bo męczeństwo to jest skutek odpowiedzi zła na to, że mu się przeciwstawiam”. W takiej teologicznej perspektywie mówienie chrześcijanom (a już szczególnie tym wyżej od maluczkich postawionych w kościelnej hierarchii) o popełnianych przez nich grzechach i przestępstwach utożsamione zostaje z prześladowaniem. Oto dlaczego przed laty Radio Maryja ­zapamiętale broniło arcybiskupów ­Paetza i Wielgusa.
Dziś ten sam semantyczny manewr o. Rydzyk próbował zastosować względem bp. Janiaka. Nie tylko uznał byłego ordynariusza kaliskiego za męczennika. Nie omieszkał też odnieść się do uznawanej przez siebie teologicznej wykładni grzeszności: „To, że ksiądz zgrzeszył… no zgrzeszył. A kto nie ma pokus?”. Wiadomo, że to pytanie retoryczne, bo przecież zależność pokusy i grzechu wielokrotnie poświadczona jest w Ewangelii.
Toruńska rozgłośnia od lat stosuje taką komunikacyjną strategię. Ja sam już w 2003 r. pisałem na łamach „TP” w tekście „Miłość i wojowniczość”, że „największy kłopot w odtworzeniu teologicznej optyki Radia Maryja sprawia język, którym posługują się jego redaktorzy i prelegenci. W swoje wypowiedzi, nawet te najbardziej bulwersujące, bo niezgodne z duchem współczesnego nauczania Kościoła, wplatają biblijne cytaty i ich parafrazy, wyimki z papieskich tekstów lub zwyczajowe zapewnienia o pełnej chrześcijańskiej miłości postawie. Zapewne wstawki te służą przede wszystkim przekonywaniu słuchaczy, iż istotnie mają do czynienia z chrześcijańskim przekazem. Inna rzecz, że za pomocą owych cytatów i strzelistych aktów propaguje się w Radiu Maryja okrojoną i uproszczoną wizję chrześcijaństwa, którą na dodatek przedstawia się jako powszechnie obowiązującą w Kościele”.
Przez lata owe założenia radiomaryjnej retoryki nie uległy zmianie. To właśnie ona – tak pozornie ewangeliczna – przyciąga do mediów o. Rydzyka zarówno ludzi, którzy bezrefleksyjnie widzą w niej najlepsze świadectwo chrześcijańskiej wiary, jak i zręcznych macherów, wietrzących szansę na swój sukces oraz usprawiedliwienie z pomocą ewangelicznych parafraz własnych niegodziwości. Tymi macherami nie są tylko broniący „cywilizacji chrześcijańskiej” politycy, ale i niektórzy hierarchowie. To do nich właśnie zwracał się o. Rydzyk podczas ostatnich jubileuszowych obchodów Radia Maryja w następujących słowach: „Albo co porządniejszy katolik, ksiądz – zaraz walić w niego. A katolicy – niemądrzy i słabi – powtarzają. Będą za to odpowiedzialni: za to kamienowanie słowami. (...) Zobaczcie, ile na mnie piszą i mówią. Panie ministrze sprawiedliwości, gdybym był winny, to powinniście mnie zamknąć, bym już siedział – według tego, co oni mówią. Dlatego zwróćmy uwagę na to, co mówią, i nie dajmy się. Nie dajmy się. I w Kościele się nie dajmy”.
Czy nie brzmi to jak wezwanie do obrony „świętych szańców” pod wodzą charyzmatycznego, niesłusznie oskarżanego przez „siły ciemności” kapłana? Przez długi czas o. Rydzyk nieustannie budował swoją pozycję na takiej właśnie autoprezentacji. Dzięki niej już w kilka lat po powstaniu Radia Maryja zdołał wokół siebie zgromadzić pokaźne grono odbiorców, co nie umknęło uwagi biskupów i polityków. I aż do tej pory przeciwstawianie się wszelkiemu „atakowi na Kościół” przynosiło mu korzyści. Czy miałoby być inaczej po filmach braci Sekielskich albo w czasie ulicznych demonstracji, występujących przeciw orzeczeniu Trybunału Konstytucyjnego w sprawie aborcji, gdy wyraziście odsłoniła się skala dechrystianizacji młodego pokolenia Polek i Polaków? O. Rydzyk najwyraźniej uznał, że nic szczególnego się nie stało i z tego powodu znów zwrócił się do swoich zwolenników z typowym dla siebie apelem: „I nie dajmy się, katolicy, że na księdza jakiegoś zaczną warczeć, jakieś filmidło zrobią – i wszyscy się trzęsą. Udowodnij. (...) Udowodnij mi winę. A teraz wszystko się pokręciło i my się trzęsiemy. I myślę, że w Kościele powinniśmy się nie bać i upominać się o sprawiedliwość”.
Założyciel Radia Maryja tym razem jednak się przeliczył.
Wzmacniacz kryzysu
Skandale dotyczące przestępstw seksualnych popełnianych przez duchownych na nieletnich i bezbronnych dorosłych podlegających ich władzy są nie tylko traumą katolickiej wspólnoty. Stosunek do nich stał się probierzem wiarygodności Kościoła. Tak jest wszędzie na świecie i w Polsce nie może być inaczej. Broniąc bp. Janiaka, o. Rydzyk wysłał – zgodnie ze skuteczną dotychczas praktyką – sygnał do wspierających go hierarchów: „będziemy was bronić, z jakimikolwiek oskarżeniami się spotkacie; jeśli trzeba, zostaniecie dla nas męczennikami, a my nazwiemy prześladowcami tych, którzy przeciw wam wystąpią i wydamy im walkę”. I pierwszy chyba raz okazało się, że oddziaływanie typowego dla Radia Maryja schematu może się obrócić przeciw formacji skupionej wokół toruńskiego redemptorysty.
Założenie, że Polska funkcjonować może w przypadku kryzysu dotykającego Kościół powszechny poza systemem kościelnych naczyń połączonych, jest bowiem fałszywe. Dlatego tym razem nie wystarczyło już rytualne zapewnienie rzecznika redemptorystów o. Mariusza Mazurkiewicza, że słowa o. Rydzyka były jedynie „komentarzem do obecnej sytuacji medialnej”, a Radio Maryja i „inne media z nim związane niejednokrotnie wyrażały swoje stanowisko potępienia dla pedofilii i konieczności pomocy ofiarom, zgodne z dokumentami Stolicy Apostolskiej i Kościoła katolickiego w Polsce”.
Czytaj także: O. Ludwik Wiśniewski: Gdzie my jesteśmy?
Wzburzenie okazało się zbyt wielkie i nie ograniczyło się wyłącznie do grup od lat krytykujących toruńską rozgłośnię. Zarówno w Konferencji Episkopatu, jak i w Nuncjaturze najwyraźniej uznano, że wypowiedź o. Rydzyka przyczyniła się do wzmożenia galopującego już kryzysu katolicyzmu w Polsce. Trudno było nie dostrzec w niej krytyki decyzji papieża w sprawie biskupa Janiaka. Postronnym zdawać się mogło, że redemptorysta zachowuje się niczym nieformalny prymas, ferujący wyroki i sądy bez oglądania się na decyzje Rzymu. Niegdyś takie zachowanie uchodziło Rydzykowi bezkarnie. Poważne potraktowanie problemu seksualnych przestępstw kleru jest jednak dziś dla Kościoła powszechnego sprawą kluczową. Założyciel Radia Maryja nie miał zatem wyjścia, bo jego zwyczajowi obrońcy w Episkopacie nie mogli dać jawnego przyzwolenia na wypowiedź idącą pod prąd oficjalnej watykańskiej polityce. O. Rydzyk musiał złożyć bezprecedensowe przeprosiny.
W specjalnym oświadczeniu zadeklarował swoją wierność papieżowi oraz ogłosił, że „każdy niegodny czyn jest grzechem, a dopuszczający się go jest grzesznikiem, który nawróciwszy się, powinien prosić Boga o miłosierdzie”, zaznaczając jednocześnie, iż „grzech seksualnego molestowania małoletnich jest przestępstwem, które winno być traktowane zgodnie ze wskazaniami Kościoła i procedurami prawa cywilnego”. O. Rydzyk złożył również następujące wyznanie: „Kocham Kościół, dlatego nie miałem zamiaru w żaden sposób rozmywać trawiącego go dramatu grzechu i przestępstwa pedofilii. Mówiąc to, mam na myśli przede wszystkim ofiary tych czynów, będące przecież także dziećmi Kościoła. (...) Zdaję sobie sprawę, iż moje spontanicznie wypowiedziane słowa zostały inaczej zrozumiane i boleśnie dotknęły wiele osób. Przepraszam, iż tak się stało. Nie było to moim zamiarem”.
Co jednak jest rzeczywistym zamiarem o. Rydzyka w odniesieniu do Kościoła?
Oręż z katolicyzmu ludowego
Przez wiele lat cele strategiczne Radia Maryja były jasne. W tym specyficznym duszpasterzowaniu za pomocą mediów chodziło przede wszystkim o obronę i promocję tradycyjnego katolicyzmu polskiego w jego aintelektualnej, „ludowej” (zgodnie z drogą obraną niegdyś przez kard. Wyszyńskiego) wersji. O. Rydzyk z pewnością uważa, że katolicyzm ostał się w Polsce właściwie tylko dzięki sile owej „ludowości”, z której w odpowiednim momencie historycznym Prymas Tysiąclecia potrafił uczynić również efektywny oręż polityczny.
W polskim katolicyzmie ludowym bez wątpienia można odnaleźć rzeczy piękne i wartościowe. A jednak raz po raz dochodzą w nim do głosu komponenty, które w XXI w. są dla idei powszechności zawartej w samej istocie Kościoła katolickiego wyzywające. To przede wszystkim stale powracająca triada: nacjonalizm, ksenofobia i antysemityzm. Wielokrotnie i zasadnie zwracano uwagę na niebezpieczne łączenie jej z katolicką wiarą na falach Radia Maryja. Do tego dochodził jeszcze strach przed zachodnią nowoczesnością, która licznej grupie zwolenników toruńskiej rozgłośni kojarzyła się przede wszystkim z bulwersującymi przemianami obyczajowymi oraz poczuciem własnej deklasacji w nowej rzeczywistości społeczno-politycznej po 1989 r. O. Rydzyk zarówno owo przywiązanie do tradycji, jak i lęki świetnie rozpoznawał. Miał świadomość, że jest duża grupa Polaków, która będzie chciała cumować w jego „bezpiecznej przystani”.
Czytaj także: Dariusz Kosiński: W bólach
Grupę tę zauważali również politycy, widząc w toruńskim redemptoryście dziedzica oręża, którym w czasach komunizmu posługiwał się kard. Wyszyński. Okazało się, że kategorie z tamtej epoki (np. Kościół prześladowany i podejmujący walkę w swojej obronie) łatwo przenieść można na współczesny demokratyczny agon. Stare schematy myślowe wciąż były udziałem dużej części elektoratu. Jarosław Kaczyński miał w istocie świetną intuicję, że przywiązanie do tradycyjnego katolicyzmu ludowego można w Polsce wykorzystać w coraz bardziej polaryzującej się rzeczywistości demokracji współczesnych (bo polaryzacja ta, jak wiemy, nie jest jedynie specyficznie polskim problemem). Z tego powodu, choć niegdyś uznawał alianse katolickiej wiary z polityką za dobry powód dla dechrystianizacji, połączył swe siły z o. Rydzykiem, nie przejmując się zgoła dechrystianizacją. Pozytywne dla niego skutki są oczywiste, skoro istnieje wciąż silna grupa wyborców przywiązana do piękna i perwersji polskiego katolicyzmu ludowego.
Potrzeby tego elektoratu całkiem trafnie przedstawił w swym liście na ostatni jubileusz Radia Maryja prezydent Duda: „Radio Maryja obudziło w milionach rodaków poczucie podmiotowości, bycia suwerenem i gospodarzem we własnym kraju. To dzięki Radiu Maryja głos ludzi wierzących, wiernych tradycyjnym wartościom zyskał tak wielkie znaczenie w debacie publicznej. (...) Dotarcie do tych, którzy nie mówili, bo czuli się zagłuszeni i zmarginalizowani, bo często przeżywali gorycz samotności i opuszczenia, bo nie widzieli szans na pozytywne zmiany – oraz wyciągnięcie ku nim ręki, uznanie ich godności, otoczenie ich szacunkiem i empatią, to wielka zasługa Radia Maryja”.
Trafne rozpoznanie cech i potrzeb części polskiego społeczeństwa było zatem udziałem tak Jarosława Kaczyńskiego, jak i o. Rydzyka. Wzajemne przymierze przyniosło obu wymierne korzyści (dla mediów redemptorystów przede wszystkim materialne).
Radiomaryjna lekcja
Fakt, że Radio Maryja stało się głównym głosem katolicyzmu ludowego w Polsce po komunizmie, ma i przez długi czas jeszcze będzie miał wpływ na (niedobrą) kondycję rodzimego Kościoła. Przede wszystkim wielu polskich biskupów uznało, że to najżywotniejsza u nas opcja chrześcijaństwa. Że lepiej trzymać się „oblężonej twierdzy”, niż stawiać na inne rozwiązania. Ludowy katolicyzm wydawał się bowiem przez lata najbardziej odporny na postępy sekularyzacji. Nic dziwnego, że irytacje niektórych przenikliwiej myślących hierarchów nie spowodowały załamania się pozycji radiomaryjnej formacji w łonie Kościoła, a zespół duszpasterskiej troski o Radio Maryja, powołany w Episkopacie jeszcze za czasów prymasa Glempa, okazał się ciałem fikcyjnym.
Rok 2020 miał być kolejnym rokiem triumfu katolicyzmu ludowego w politycznej, pisowskiej oprawie. Służyć miały mu przede wszystkim obchody stulecia urodzin Karola Wojtyły i beatyfikacja kard. Wyszyńskiego. Pandemia obróciła właściwie te plany wniwecz (papieski jubileusz wypadł skromnie, a ceremonię beatyfikacyjną na razie odłożono ad acta). A zarazem okazało się, że Kościół w Polsce nie jest wolny od kryzysu pedofilskiego, zaś dechrystianizacja młodego pokolenia przybrała olbrzymie rozmiary. Czy lekarstwem na te choroby może być kurczowe trzymanie się ludowego katolicyzmu w jego narodowo-populistycznej wersji?
Przyjąwszy czysto pragmatyczny punkt widzenia, nie musi dziwić, że kler przed nadchodzącymi „latami chudymi” chce zabezpieczyć się materialnie i chętnie godzi się na polityczne związki Kościoła i władzy. Jednak samo zabezpieczenie materialne duchowieństwa nie uchroni przed kryzysem boleśnie dziś dotykającym całą wspólnotę katolicką. Tradycyjna retoryka i strategie Radia Maryja są w tej rzeczywistości coraz bardziej przeciwskuteczne. ©",SEBASTIAN DUDA,11.01.2021,https://www.tygodnikpowszechny.pl/nosil-wilk-razy-kilka-166126
71,JEZUS UTOPISTA,"Marzę o kościołach pustych w czasie nabożeństw, bo parafianie akurat pójdą w odwiedziny do przykutych do łóżek braci i sióstr.","Marzę, że pewnego dnia w naszych parafiach powstaną niewielkie, cztero-, pięcioosobowe zespoły zajmujące się osobami w bardzo trudnej sytuacji życiowej. Marzę, że w ośmiotysięcznej parafii, na terenie której dziś mieszkam, powstanie 40 lub 50 takich grup (czyli około 200 osób), a może sto grup (to tylko 500 zaangażowanych spośród kilku tysięcy parafian). Te zespoły, których praca będzie koordynowana przez diakona, podejmą się opieki nad osobami lub rodzinami wymagającymi wsparcia: samotnymi ludźmi po udarach, ­seniorami z demencją, potrzebującymi cało­dobowej opieki z powodu wieku; ­rodzinami, w których są osoby niepełnosprawne, dzieci z upośledzeniem umysłowym, z chorobami neurologicznymi (stwardnieniem rozsianym, padaczką, stwardnieniem zanikowym bocznym itd.), w stanach terminalnych, z chorobami przewlekłymi.
Marzę, że w tych zespołach będą ludzie młodzi i starsi, różnych profesji. Przejdą najpierw odpowiednie szkolenie z opieki na osobami chorymi, niedołężnymi. I będą wymieniać się w zespołach, pójdą tam, gdzie trzeba pomóc. Marzę, że ci ludzie będą to robić z powodu Jezusa i Ewangelii, rezygnując z prac dających im dodatkowy dochód, z oglądania ulubionych kanałów filmowych, z odwiedzenia przyjaciół, z wyjazdu na wczasy, z wizyty w centrach handlowych, z udziału w ulubionych wydarzeniach kulturalnych. Widzę ich, jak przychodzą pod wskazany adres, by umyć osobę leżącą, nakarmić ją, zmienić pieluchę, posprzątać mieszkanie, zrobić zakupy, pomalować ścianę, zrobić pranie, pójść na spacer, obejrzeć razem mecz. Marzę, że znajdą się ludzie, którzy wezmą kilka dni urlopu, żeby towarzyszyć umierającej, samotnej sąsiadce; by jeździć z ciężko chorym sąsiadem z osiedla po lekarzach. Marzę, że będziemy braćmi i siostrami kochającymi aż do oddania życia (nie tylko czasu, sił czy pieniędzy). Marzę, że wspólnoty religijne, parafie, zbory będą miejscami, gdzie nie potrzeba wielu domów pomocy społecznej, co najwyżej specjalistycznych zakładów opiekuńczych, psychiatrycznych, leczniczych.
CZYTAJ TAKŻE
ROZMOWA Z SIOSTRĄ MAŁGORZATĄ CHMIELEWSKĄ: Pomoc drugiemu człowiekowi to praktyczny sprawdzian, czy żyjemy Ewangelią, czy tylko uczestniczymy w kulcie >>>
Marzę, że kościoły chrześcijańskie będą puste w czasie nabożeństw, bo parafianie akurat pójdą w odwiedziny do przykutych do łóżek braci i sióstr; że słowa „katolik”, „wierzący” będą znaczyć: ten, który kocha i oddaje życie; że księża będą bezrobotni i zdecydują dzielić życie najsłabszych, a szukając królestwa Bożego i jego sprawiedliwości zobaczą, że wszystko inne zostaje im dane.
Pytanie
Póki jednak te marzenia się nie spełnią, mamy przepełnione domy pomocy społecznej. Miejsca raczej smutne, pełne samotności, rozgoryczenia, beznadziei. Trafiają do nich ci, którzy nie są zdolni do samodzielnej egzystencji i którym ani rodzina, ani środowisko nie udzieli (z różnych powodów) potrzebnej pomocy. To mogą być osoby starsze, chore przewlekle, niepełnosprawne.
DPS-y istnieją i działają na podstawie ustawy (z 12 marca 2004 r.) o pomocy społecznej. Są w naszej obecnej rzeczywistości niezbędne. I jest z pewnością rolą państwa, samorządu zadbać o najsłabszych. Stając się elementem ustawowym systemu opieki społecznej DPS-y tworzą jednak (a może nawet do nich zachęcają) zachowania zwalniające rodzinę, przyjaciół, współwyznawców z obowiązku świadczenia pomocy. Po prostu odsyłamy starych, obłożnie chorych, niepełnosprawnych do DPS-ów, bo te domy specjalizują się w świadczeniu pomocy. Znajoma opiekunka pracująca w DPS-ie nazwała go gettem. Problem tego odosobnienia bardzo wyostrzyła pandemia.
Jest rzeczą oczywistą, że są sytuacje bez wyjścia – np. jedno z dwojga 80-letnich małżonków doznaje udaru i leży bezwładnie w łóżku; drugie nie jest w stanie samo opiekować się małżonkiem. (Jeśli jednak spełniłoby się moje marzenie, to byłoby możliwe pozostanie unieruchomionej osoby w domu z pomocą zespołu wsparcia). Inna sytuacja: umierają rodzice osoby z niepełnosprawnością intelektualną – ta osoba nie może sama funkcjonować, musi trafić do DPS-u (prawdopodobnie nawet zespół z parafii nie potrafiłby zapewnić jej zwykłego bytu, chyba że ktoś przyjąłby ją do swojej rodziny).
Nie jest moją intencją ocenianie oddających bliskich do DPS-u. Nie mam do tego prawa. Mam jednak marzenie i związane z nim pytanie do nas – uczniów Jezusa: gdzie jesteśmy my, gdy obok nas ktoś bezwzględnie wymaga opieki?
Świadczenie pomocy
W Polsce według GUS było (na koniec 2018 r.) 1831 zakładów stacjonarnych pomocy społecznej, w których przebywało ponad 113 tys. mieszkańców. Spośród tych zakładów 876 to DPS-y, a 364 – placówki zapewniające całodobową opiekę osobom niepełnosprawnym, przewlekle chorym lub w podeszłym wieku (prowadzone w ramach działalności gospodarczej lub statutowej). Oprócz tego funkcjonowało 310 schronisk dla bezdomnych, 87 noclegowni, 63 domy dla matek, 41 rodzinnych domów pomocy oraz 90 innych placówek.
Prawie 11 proc. mieszkańców tych zakładów to osoby do 18. roku życia (czyli ponad 12 tys.); prawie 37 proc. od 18. do 60. roku życia. Około 70 proc. (prawie 83 tys.) wszystkich miejsc w stacjonarnych zakładach to miejsca w DPS-ach.
DPS-y są rozsiane po całej Polsce: w miastach i wsiach. Liczba mieszkańców tych placówek waha się od kilkorga do prawie sześciuset. W Łodzi jeden z DPS-ów (przy ul. Przybyszewskiego) posiada 596 miejsc statutowych. W ośrodku w Górze Kalwarii jest 500 miejsc dla przewlekle somatycznie i psychicznie chorych, w Legnickim Polu mieszka na co dzień 425 osób.
Nie potrafię (i nawet nie chcę) wyobrazić sobie takich domów. Pracowałem w DPS-ie, w zespole, maksymalnie czterech opiekunów, gdzie było 80 mieszkańców, w tym około połowa leżących, i byłem porażony niemożnością zaopiekowania się wszystkimi, nakarmienia ich, należytego zrobienia toalet, kąpieli, dopojenia, dopilnowania profilaktyki przeciw­odleżynowej, zainteresowania się innymi potrzebami mieszkańców. Było to po prostu fizycznie (czasowo) niemożliwe.
CZYTAJ TAKŻE
  CZAS ŚWIĘTY: Zamykam oczy. Próbuję przywołać Go, choć wiem, że On tu był, jest i będzie do końca. Otwieram oczy, patrzę na twarz pani G., wsłuchuję się w jej coraz płytszy, przerywany długimi okresami bezruchu oddech >>>
Istnieją różne typy domów pomocy społecznej w zależności od tego, dla kogo są przeznaczone, np. dla osób w podeszłym wieku, przewlekle somatycznie bądź psychicznie chorych, niepełnosprawnych intelektualnie lub fizycznie, uzależnionych od alkoholu. Ustawa jednak dopuszcza łączenie w jednym miejscu różnych typów domów.
DPS mogą prowadzić m.in. jednostki samorządowe, Kościoły, fundacje, osoby prawne i fizyczne, a zgodę wydaje wojewoda. O skierowaniu do DPS-u decyduje ośrodek pomocy społecznej (gminny lub miejski) właściwy dla osoby kierowanej; samą decyzję o umieszczeniu w konkretnym domu wydaje organ gminy prowadzącej wskazany dom.
Na miejsce się czeka. Czeka się w gruncie rzeczy na śmierć jednego z mieszkańców, by osoba z listy oczekujących ­mogła się przenieść do placówki. Urzędy wojewódzkie publikują na swoich stronach listy DPS-ów, liczby miejsc statutowych, wolnych miejsc i liczbę osób oczekujących do konkretnej placówki (te dwie ostatnie dane nie zawsze są uwzględniane w wykazie). Pandemia to drastycznie zmieniła. W województwie małopolskim na dzień 31 grudnia 2020 r. było w sumie 8244 miejsc statutowych, 566 wolnych i 186 osób oczekujących.
Najogólniej rzecz ujmując, opłatę za pobyt w domu pomocy wnosi mieszkaniec, nie więcej jednak niż 70 proc. swojego dochodu. Jeśli te dochody są bardzo niskie, dopłatę musi wnieść współmałżonek, ewentualnie dzieci, wnuki albo rodzice.
Ustawa mówi, że dom pomocy społecznej świadczy usługi bytowe, opiekuńcze, wspomagające i edukacyjne. Rzeczywiście DPS zapewnia mieszkanie, posiłki, całodobową pielęgnację, opiekę medyczną (również leki do pewnego limitu), psychologiczną, socjalną, rehabilitację, zajęcia terapeutyczne, środki higieniczne, napoje, rozrywki, pranie i prasowanie, opiekę religijną.
Rzeczywistość
Lista jest długa i trzeba powiedzieć, że DPS-y starają się realizować te zadania: podnoszą komfort życia mieszkańców, modernizują obiekty, zatrudniają psychologów, terapeutów, pracowników socjalnych. Wciąż jednak istnieją miejsca nieprzyjazne dla mieszkańców. Na stronie Rzecznika Praw Obywatelskich można znaleźć opisy niektórych wizytowanych placówek: „Budynki nie są dostosowane do potrzeb osób z niepełnosprawnościami, m.in. w większości łazienek znajdują się wanny, brodziki są wysokie, niektóre korytarze nie zapewniają odpowiedniej przestrzeni manewrowej. Wizytujący zauważyli także, że osoba poruszająca się przy użyciu balkonika została umieszczona w pokoju na półpiętrze, gdzie można dostać się tylko za pomocą schodów” (z wizytacji w ­DPS-ie w Ciechanowie, maj 2018 r.). Również w raportach NIK można się natknąć na litanie uchybień związanych z funkcjonowaniem DPS-ów.
Ustawa o pomocy społecznej domaga się również uwzględniania wolności, intymności, godności i poczucia bezpieczeństwa mieszkańców domu oraz stopnia ich fizycznej i psychicznej sprawności. To już nie tak łatwo zapewnić regulaminem domu, szkoleniami, zatrudnieniem specjalistów. Socjologowie określają niektóre takie domy jako instytucje totalne, w których ludzie są fizycznie izolowani od zwyczajnego toku czynności życiowych – śpią, odpoczywają, pracują, jedzą w ramach tej samej instytucji.
W nawale pracy, stłoczeniu mieszkańców, przy brakach kadry opiekunów (niekiedy przypadkowo zatrudnianych), ciągłym stresie pracy wśród osób w bardzo złym stanie i fizycznym, i psychicznym, zdarzają się sytuacje karygodne: przemoc, wyzwiska. Opowiadała mi mieszkanka DPS-u w Poznaniu, prowadzonego przez zakonnice, że opiekunki (ale niebędące zakonnicami) podczas karmienia pensjonariuszy podnosiły niekiedy głos, mówiąc: „Żryj!”, „Otwórz mordę!”. Na stronie RPO można przeczytać: „W DPS i w jego filiach mieszkańcy są dobrze traktowani, poza niewłaściwą praktyką (ujawnioną w filii w Stężycy Nadwieprzańskiej) zmieniania mieszkańcom pieluchomajtek w obecności osób trzecich i przy otwartych drzwiach, co narusza intymność rozbieranych pensjonariuszy” (wizytacja w DPS-ach w Krasnymstawie oraz jego filiach w Ostrowie Krupskim, Stężycy Nadwieprzańskiej i Bzowcu, listopad 2016 r.). W innym miejscu czytamy: „Zastrzeżenia wizytujących dotyczyły obowiązującej w domu zasady, że pensjonariuszki nie mogą mieć prywatnych telefonów komórkowych” (wizytacja w DPS-ie Zgromadzenia Sióstr Franciszkanek Rodziny Maryi w Augustowie, lipiec 2016 r.).
Ewangelia do sprawdzenia
Jestem przekonany, że tajemnica zadowolenia i dobrego samopoczucia mieszkańców DPS-ów leży przede wszystkim w odpowiedniej liczbie opiekunów (i wcale nie chodzi o wskaźnik 0,6 członka zespołu opiekuńczo-terapeutycznego na jednego mieszkańca – to brzmi trochę jak żart), ich kompetencjach twardych i miękkich (nie tylko np. umiejętności zrobienia toalety i umycia głowy osobie leżącej, ale zwyczajnej grzeczności, szacunku dla drugiego, jakkolwiek by się zachowywał, głębokiej empatii), potem organizacji życia, różnego rodzaju terapiach, zajęciach i wreszcie warunkach bytowych – wyposażeniu domu, jego funkcjonalności uwzględniającej osoby starsze i niesprawne (windy, brak barier); dalej: urządzenie pokoi, odpowiednie łóżka, materace, pomieszczenia sanitarne, czystość i ład.
Dlaczego przede wszystkim odpowiednia liczba opiekunów, ich umiejętności i cechy? Bo nawet jeśli pokój będzie czysty i słoneczny, łazienka w wysokim standardzie; nawet jeśli będą duże, nowoczesne windy, szerokie korytarze, różnorodne zajęcia terapeutyczne, rehabilitacyjne itd., a ze względu na zbyt małą liczbę opiekunów pielucha u osoby leżącej będzie przepełniona stolcem i moczem, poranna toaleta pobieżna i niekompletna (np. bez mycia zębów, bez nakremowania ciała), posiłek zimny i bardzo szybko podawany (bo czeka jeszcze 20 osób do nakarmienia), to czy mieszkaniec DPS-u może się czuć dobrze? Nawet jeśli dom będzie przestronny, o nowoczesnej architekturze, z pięknym dużym ogrodem, a mieszkaniec będzie czekał 15 minut na przyjście wzywanego dzwonkiem opiekuna, nikt nie zaproponuje mu herbaty, oklepania pleców, zmiany pozycji leżenia, nie wysadzi go na wózek, by mógł wyjechać na spacer – to czy jest on rzeczywiście traktowany jak człowiek? Czy może być spokojny, zadowolony i choć trochę szczęśliwy?
Odpowiednią liczbę kompetentnych opiekunów mogłoby zapewnić adekwatne do wymagań tej pracy wynagrodzenie. Być może zachęciłoby osoby wrażliwe, z pasją, rozumiejące szerszy kontekst społeczny takiej pracy. Nie widzę innej możliwości. Czymś też niezbędnym, choć tylko uzupełniającym, byłby szeroki wolontariat dla osób mogących poświęcić trochę czasu mieszkańcom DPS-ów (choćby pomoc w karmieniu, pójście razem na spacer, pomoc w toalecie, w ubraniu się, zwyczajne poświęcenie czasu mieszkańcom). Należałoby taki wolontariat propagować wśród studentów nauk społecznych, medycznych, teologicznych i oczywiście wszelkich innych, jak również wśród osób 50 plus, które z natury rzeczy dysponują swobodniej własnym czasem.
Jednak przede wszystkim marzę, że pewnego dnia my sami pójdziemy do naszych sąsiadów, by zaopiekować się nimi; że stworzymy zespoły, które wspomogą rodziny osób nadających się według dzisiejszych standardów do DPS-u. Marzę, że nie zostawimy nikogo samemu sobie i będziemy braćmi i siostrami.
Czy to utopia? Jeśli tak, to Jezus głosił utopię, a my, wierzący w Niego, jesteśmy najbardziej godni pożałowania. ©",KRZYSZTOF KRZYWANIA,25.01.2021,https://www.tygodnikpowszechny.pl/jezus-utopista-166293
72,AMAZOŃSKIE REFORMY KOŚCIOŁA,"Kościół jest hierarchiczny a nie demokratyczny. To – być może – trafny socjologiczny opis, ale nie prawda objawiona.","Pandemia odsunęła w cień ważny proces toczący się w Kościele – zmianę sposobu funkcjonowania na taki, który da większą podmiotowość wszystkim wiernym, nie tylko hierarchii. W języku teologicznym określa się to jako zmierzanie ku większej synodalności Kościoła. Za pierwsze kroki w tym kierunku można uznać rezultaty Synodów Biskupów: o rodzinie i dla Amazonii. Następne takie biskupie zgromadzenie, planowane na rok 2022, właśnie samej synodalności ma być poświęcone.
W międzyczasie podejmowane są różne inicjatywy, zgodne z naszkicowanym wyżej kierunkiem ewolucji Kościoła. W Niemczech rozpoczęto tzw. drogę synodalną. Dużo dzieje się także poza Europą. W końcowym dokumencie Synodu dla Amazonii znalazły się postulaty, by szukać konkretnych sposobów wprowadzania takiego – mniej hierarchicznego a bardziej wspólnotowego –modelu w samym amazońskim regionie. 
Na postulatach się nie skończyło. Tamtejsi katolicy przeszli od słów do konkretnych działań – w ostatnich dniach czerwca br. odbyło się spotkanie (online), w wyniku którego powołano do życia Konferencję Kościelną Amazonii. Jej celem ma być koordynacja przemyśleń i działań wcielających w życie to, co wypracowano na Synodzie dla tamtego regionu. Dokładny kształt tej organizacji jeszcze jest dopracowywany. Wiadomo jednak, że ma ona z jednej strony mieć silne związki z episkopatami amazońskich krajów, z drugiej, zaś stanowić instrument, za pomocą którego także świeccy katolicy uzyskają realny wpływ na kształt wspólnot kościelnych.
Na razie znamy skład komitetu wykonawczego. Na jego czele stoi kard. Cláudio Hummes z Brazylii, zaś wiceprzewodniczącym został bp David Martínez de Aguirre z Peru. W skład komitetu wszedł też jeszcze jeden biskup Eugenio Coter z Boliwii, a także troje świeckich przedstawicieli ludów tubylczych Amazonii: Patricia Gualinga (z ludu Sarayakú z Ekwadoru), s. Laura Vicuña Pereira (z ludu Kariri z Brazylii) i Delio Siticonatzi (z ludu Asháninka z Peru).
Samo mnożenie rozmaitych komitetów, konferencji i innych organizacji nie sprawi jeszcze, że Kościół będzie wspólnotą, w której wszyscy są w równym stopniu upodmiotowieni. Tym niemniej nie można inicjatyw takich jak tu opisywana lekceważyć. Mogą one – po pierwsze – być pewnym znakiem kształtującym „synodalną” świadomość wśród katoliczek i katolików. Po drugie zaś stanowią próby konkretnego wcielenia owej synodalności w życie. Niektóre są bardziej udane – zarówno w aspekcie samego wewnętrznego funkcjonowania, jak i pod względem realnego wpływu na życie chrześcijan –  inne okazują się raczej porażką. Jak będzie w przypadku Konferencji Kościelnej Amazonii? Nie wiemy. Warto się jednak przyglądać tej inicjatywie. Musimy wciąż próbować i uczyć się, jak czynić Kościół bardziej wspólnotą.
SYNOD DLA AMAZONII. CZYTAJ WIĘCEJ W SERWISIE SPECJALNYM >>>",PIOTR SIKORA,02.07.2020,https://www.tygodnikpowszechny.pl/amazonskie-reformy-kosciola-163941
73,OSTATNIE SZEŚĆ TYGODNI,"Dale Recinella, świecki kapelan czekających na egzekucję: Więźniowie zazwyczaj pytają mnie, czy istnieje życie po śmierci, i chcą wiedzieć, dlaczego wierzę w Jezusa.","MARTA ZDZIEBORSKA:­­Towarzyszy Pan więźniom w ich ostatnich chwilach. Ile osób zginęło na Pana oczach?
DALE RECINELLA: Dziewiętnaście. W sumie byłem kapelanem 42 osób, które miały już podpisany nakaz egzekucji i czekały na śmierć. Chcę tutaj podkreślić, że reprezentuję Kościół katolicki i nie dostaję za swoją pracę wynagrodzenia. To mój świadomy wybór. Jeśli otrzymywałbym czek od władz stanowych, to z definicji musiałbym popierać karę śmierci.
Jako nastolatek wspierał Pan ruch na rzecz ochrony życia ­nienarodzonego i jednocześnie opowiadał się za karą śmierci. Dlaczego zmienił Pan zdanie w tej drugiej kwestii?
W czasach mojej młodości, czyli w latach 60. i 70., wielu Amerykanów uważało, że ruch pro-life obejmuje jedynie walkę z aborcją i eutanazją. Kara śmierci była postrzegana w kategoriach sprawiedliwości społecznej. Ja też tak wtedy myślałem. Dopiero na początku lat 80. zmieniłem zdanie pod wpływem kilku amerykańskich biskupów, którzy mówili, że poparcie dla egzekucji kłóci się z walką na rzecz ochrony życia.
Jeśli spojrzeć na statystyki, to jest Pan w mniejszości. Ponad 60 proc. amerykańskich katolików popiera karę śmierci w przypadku osób skazanych za morderstwo.
Kiedyś karę śmierci popierało nawet 85 proc. Amerykanów, w tym katolików. Duży udział w zmianie społecznych nastrojów miało nauczanie papieży – Jana Pawła II, Benedykta XVI i Franciszka. Pamiętam wizytę Jana Pawła II w stanie Missouri, gdzie pod koniec lat 90. nawoływał Amerykanów do zniesienia kary śmierci. Mam nadzieję, że z biegiem lat poparcie dla egzekucji będzie spadać.
Tymczasem w Stanach rozgorzał kolejny gorący spór: Sąd ­Najwyższy ma niebawem rozstrzygnąć, czy duchowni mogą modlić się podczas egzekucji na głos i trzymać skazanego za rękę. Jak reguluje te kwestie prawo na Florydzie, gdzie pracuje Pan jako świecki kapelan?
Ani ksiądz, ani doradca duchowy nie może nawet przebywać w sali egzekucji. Ostatnie namaszczenie i modlitwa odbywają się w domu śmierci, czyli tam, gdzie skazani trafiają tuż po podpisaniu przez gubernatora nakazu egzekucji. To dla nich bardzo trudna sytuacja, bo ich cela mieści się tuż obok sali, gdzie zostanie podany śmiertelny zastrzyk. Skazani przebywają w domu śmierci przez około 5-6 tygodni.
Czemu tak długo?
Po pierwsze chodzi o dodatkowy czas na dopełnienie formalności związanych z egzekucją, a także na ostatnią sądową walkę o jej wstrzymanie. To też szansa na pożegnanie z najbliższymi. Wielu więźniów ma duże rodziny: rodziców, dziadków, dzieci, wujków, ciotki. Niektórzy proszą mnie, abym był obecny podczas tych spotkań. Najtrudniej jest w dniu egzekucji, gdy najbliżsi przychodzą pożegnać się rano ze skazanym. Według regulaminu nie mogą zostać na egzekucji i muszą opuścić więzienie.
Mówił Pan kiedyś, że niektórzy zatrzymują się w pobliskim motelu i śledzą newsy w telewizji. Nie wiedzą przecież, czy doszło do egzekucji, czy też jednak została nagle wstrzymana przez sąd.
Tak, to niestety bardzo smutne. Ale krewni więźnia mają wybór. Jeśli zechcą, mogą spędzić ten czas pod opieką mojej żony Susan, która zabierze ich do oddalonego o 15 mil [24 km – red.] kościoła katolickiego. Tam mogą pobyć w ciszy i skupieniu. To lepsze niż samotność w motelu.
Jak wyglądają ostatnie godziny życia skazanego?
O jedenastej je swój ostatni posiłek. Godzinę później przyjeżdża do niego ksiądz i udziela ostatniego namaszczenia. Potem to ja towarzyszę więźniowi aż do momentu egzekucji, czyli do około szesnastej. Do celi przychodzą wtedy strażnicy, zabierają go do sali śmierci i przywiązują do noszy. Ja w tym czasie idę do pomieszczenia, z którego będę obserwował egzekucję.
O czym przed śmiercią rozmawiają z Panem więźniowie?
Zazwyczaj pytają mnie, czy istnieje życie po śmierci, i chcą wiedzieć, dlaczego wierzę w Jezusa. Zawsze mówię im wtedy, że zanim zacząłem pracować jako kapelan w więzieniu, przez dziesięć lat towarzyszyłem umierającym na raka i AIDS. I w takim momencie wszyscy bez wyjątku, czy to prawnicy, politycy, inżynierowie, czy bezdomni – prosili mnie, bym modlił się za nich i prosił Boga o miłosierdzie.
Te pożegnania ze skazanymi są bardzo trudne. Pewien mężczyzna powiedział mi, że byłem dla niego ojcem, którego nigdy nie miał. Inny z kolei mówił, że gdyby kiedyś miał takiego przyjaciela jak ja, to być może nigdy nie popełniłby zbrodni. I ja wiem, że te słowa są prawdziwe. Wielu skazanych zeszło na złą drogę, bo byli wykorzystywani w dzieciństwie albo mieli inne traumatyczne doświadczenia.
Ale na egzekucję czekają też seryjni mordercy, jak na przykład Gary Ray Bowles, który w latach 90. zamordował sześciu gejów. To Pan towarzyszył mu przed śmiercią w sierpniu 2019 r. Co wtedy mówił?
Nie mogę ujawnić takich informacji, ale powiem jedno: bez względu na to, czy ktoś zabił z premedytacją, czy jest niewinny, każdy z nas potrzebuje zbawienia. Towarzyszyłem przed egzekucją kilku seryjnym mordercom i zawsze powtarzam sobie, że tylko Bóg rozstrzygnie o ich winie. Nie mogę zakładać z góry, że nie pójdą do nieba. Zamiast tego mówię im, że Jezus ich kocha, to dla nich umarł na krzyżu i może im teraz towarzyszyć w tych trudnych chwilach. Oczywiście skazani muszą chcieć otworzyć się na Boga. Znałem mężczyznę, który przez lata powtarzał, że nienawidzi chrześcijan. Dopiero po wydaniu nakazu egzekucji poprosił, żebym został jego kapelanem.
Wygląda na to, że zwyciężył strach przed śmiercią.
Być może. Gdy spytałem, dlaczego to mnie poprosił o pomoc, odpowiedział, że tylko ja co roku rozdawałem więźniom świąteczne kartki. To było dla niego ważne, bo chciał coś wysłać swojej matce. Dopiero na kilka tygodni przed egzekucją powiedział mi, że wychowywał się na głębokiej prowincji na Florydzie. Jego rodzina była tak biedna, że chodził do szkoły wciąż w tym samym, brudnym ubraniu i miał dziury w podeszwach butów. Bardzo się tego wstydził i dlatego chodził bardzo ostrożnie, szurając nogami po ziemi. Był przez to szkolnym pośmiewiskiem: najbardziej dokuczały mu dzieci z chrześcijańskich rodzin, które rzucały w niego kamieniami i robiły sobie z niego żarty.
Czy w opowieściach więźniów często pojawia się wątek traumatycznych doświadczeń z dzieciństwa?
Oczywiście. Ktoś, kto wychowywał się w szczęśliwej i prawidłowo funkcjonującej rodzinie, raczej nie trafi do celi śmierci. Przez te ponad 24 lata pracy z więźniami nie poznałem nikogo, kto nie miałby na koncie jakichś traum.
Jak zmienia się z biegiem lat perspektywa osoby czekającej na egzekucję? Jako świecki kapelan towarzyszy Pan niektórym od początku ich pobytu w więzieniu.
To, co powiem, będzie swego rodzaju generalizacją, bo przecież historia każdej osoby jest inna. Większość mężczyzn mówi mi jednak, że potrzebowali do dziesięciu lat, żeby oswoić się z myślą, że muszą przygotować się do egzekucji. Zawsze powtarzam, że istnieje duża różnica w podejściu więźniów odsiadujących karę dożywocia i tych skazanych na karę śmierci. Ci pierwsi już w pierwszych tygodniach pobytu w więzieniu zastanawiają się, co robić dalej ze swoim życiem. W przypadku osób skazanych na śmierć jest inaczej. Przez pierwsze 10-15 lat skupieni są przede wszystkim na walce o złagodzenie kary. Nie mają siły na budowanie relacji z Bogiem. Wyrok śmierci oddala ich od niego.
Po długich latach walki większość i tak dostaje śmiertelny zastrzyk, czego jest Pan świadkiem. Jak Pan sobie z tym radzi emocjonalnie?
Za każdym razem jestem sparaliżowany strachem. Wciąż mam w pamięci egzekucję z 2006 r., gdy w wyniku nieprawidłowo podanego zastrzyku skazany umierał w strasznych cierpieniach. Boję się, że ten błąd może się powtórzyć.
Mówi Pan o Portorykańczyku Angelu Nievesie Díazie, skazanym za zabójstwo kierownika klubu ze striptizem. Co się wtedy stało?
Kat wbił igłę w tkankę podskórną, a nie w żyłę. Z sekcji zwłok zleconej przez Sąd Najwyższy Florydy wynika, że Díaz miał w obu ramionach rozległe oparzenia trzeciego stopnia. W zasadzie trucizna spaliła go od środka. Umierał przez długie 29 minut.
Ile trwa standardowa egzekucja?
Około 10-11 minut. Gdy po śmierci Díaza zadzwoniłem do mojej żony, z trudnością rozpoznała mój głos. Byłem wtedy bardzo roztrzęsiony. Powiedziałem jej, że właśnie zobaczyłem, jak zakatowano człowieka na śmierć.
Czy po tamtym wydarzeniu miał Pan objawy zespołu stresu pourazowego?
Tak, miałem koszmary senne, byłem niespokojny. Powtarzałem sobie jednak, że i tak nie jestem w tak trudnej sytuacji, jak mój poprzednik – katolicki ksiądz, który był świadkiem czterech ­egzekucji z użyciem krzesła elektrycznego.Za czwartym razem było wyjątkowo tragicznie: krzesło, na którym siedział skazaniec, stanęło w płomieniach. Mężczyzna spalił się żywcem. Ksiądz już się po tym nie pozbierał i poprosił biskupa o przeniesienie. Mnie pomogła psychoterapia. Bez przepracowania traumy związanej z egzekucjami nie byłbym dalej w stanie pomagać skazanym.
Dla pomagania innym rzucił Pan karierę prawniczą. Dlaczego Pan to zrobił?
Zmusiła mnie do tego ostryga.
Nie rozumiem.
W 1988 r. bardzo poważnie zachorowałem po zjedzeniu surowej ostrygi, która zawierała groźną dla życia bakterię vibrio vulnificus. Po sześciu miesiącach walki z chorobą znajdowałem się w stanie krytycznym. Lekarz powiedział mojej żonie, że moja wątroba przestała pracować i należy spodziewać się, że za kilka godzin umrę. W tamtych chwilach doznałem objawienia. Odwiedził mnie Jezus i spytał: „Co zrobiłeś ze swoimi talentami?”. Jako prawnik zarabiałem mnóstwo pieniędzy, ale nie chciałem udzielić takiej odpowiedzi. Mówiłem więc o amerykańskim śnie i o tym, że chciałem zapewnić rodzinie stabilizację finansową. Jezus dobrze wiedział, że kłamię i tak naprawdę zależy mi tylko na własnej karierze. Po wyjściu ze szpitala postanowiłem zmienić swoje życie.
Od czego Pan zaczął?
Razem z żoną chcieliśmy zaangażować się w pomoc potrzebującym. Ale na początku nie wiedzieliśmy nawet, gdzie ich szukać. Przez lata żyliśmy w bańce: mieszkaliśmy na luksusowym osiedlu na Florydzie, w jednym z najbogatszych stanów w USA. Wśród moich klientów byli lokalni politycy i urzędnicy. Dopiero za sugestią proboszcza naszej parafii zacząłem pomagać w jadłodajni dla ubogich. Z czasem zaangażowałem się też w pomoc dla więźniów chorych na AIDS. Pracę ze skazanymi na śmierć rozpocząłem dziesięć lat później.
Czy pamięta Pan swoją pierwszą wizytę w więziennym bloku z celami śmierci?
To był sierpień 1998 r. W więzieniu nie było klimatyzacji i trudno było tam wytrzymać z gorąca. Już pierwszego dnia rozmawiałem z trzema mężczyznami: Johnnym Robinsonem, Krisem Maharajem i Tommym Zeiglerem [ten ostatni czeka na egzekucję od 1975 r. – red.].
Jak odbywają się takie rozmowy – odwiedza Pan więźniów w celi czy stoi Pan na zewnątrz?
Na zewnątrz. Więzienie zmieniło regulamin po tym, jak mój poprzednik został skatowany przez chorego psychicznie mężczyznę. Rozmawiam z więźniami wyłącznie przez otwór w drzwiach celi. Podczas modlitwy często trzymamy się za ręce. Niektórzy pokazują mi zdjęcia swojej rodziny.
Skazani mogą też poprosić mnie o spotkanie na osobności. Rozmawiamy wtedy w specjalnym pomieszczeniu, oddzieleni szybą. Przez cały czas obserwują nas strażnicy, ale nie mają prawa słuchać naszych rozmów, co do tej pory zawsze było respektowane.
Czy spotkał Pan kiedyś więźnia, który w Pana odczuciu został niesłusznie skazany na śmierć?
Tak. Moim zdaniem to przypadek ­Jamesa Daileya, weterana wojny w Wietnamie. Jego wyrok zapadł wyłącznie na podstawie zeznań innego więźnia, który twierdzi, że Dailey przyznał mu się w rozmowie do zabicia czternastolatki. Sąd nie miał w tej sprawie żadnych innych dowodów. Mało tego, zaważyły tutaj słowa więziennego kapusia, który obciążył swoimi zeznaniami także innych mężczyzn [mowa o przestępcy Paulu Skalniku, który m.in. zeznawał w trzech ­innych sprawach zakończonych skazaniem na śmierć – red.]. Mimo to Sąd Najwyższy Florydy utrzymał w mocy wyrok dla Dail­eya. Spośród siedmiu sędziów tylko jeden – Jorge Labarga – złożył zdanie odrębne, argumentując, że istnieją duże wątpliwości co do prawdziwości zeznań kluczowego świadka.
Sytuacja Jamesa Daileya jest dramatyczna: od dwóch lat ciąży na nim podpisany nakaz egzekucji. Początkowo mężczyzna miał umrzeć w listopadzie 2019 r., ale w wyniku postanowienia sądu procedurę wstrzymano i przełożono ją na wiosnę 2020 r. Potem wybuchła pandemia i odwołano wszystkie egzekucje. Dailey jest rekordzistą: w domu śmierci spędził nie kilka tygodni, ale kilka miesięcy. Na szczęście w końcu przeniesiono go z powrotem do celi, w której przebywał przed podpisaniem nakazu egzekucji.
Czy kiedykolwiek usłyszał Pan od jakiegoś więźnia, że chciałby mieć już to wszystko za sobą?
Nie odpowiem na to pytanie. Ale chcę podkreślić jedno: o tym, czy ktoś dostanie dożywocie, czy karę śmierci, niekiedy decyduje tylko to, czy miał pieniądze na dobrego prawnika. ©
DALE RECINELLA (ur. 1951) jest amerykańskim katolikiem, prawnikiem i świeckim kapelanem w stanowym więzieniu Raiford na Florydzie, gdzie towarzyszy skazanym przed egzekucją. Za swoje działania otrzymał nagrodę Strażnik Życia, przyznawaną przez Papieską Akademię Życia.","DALE RECINELLA, MARTA ZDZIEBORSKA",29.11.2021,https://www.tygodnikpowszechny.pl/ostatnie-szesc-tygodni-169860
74,WIELKANOC BEZ SPOWIEDZI,Pandemia COVID-19 przeszkadza wielu drogim nam religijnym praktykom. Wcale jednak nie szkodzi naszej drodze nawrócenia.,"Wielki Post to czas nawrócenia. W polskiej tradycji katolickiej kulminacją tego procesu jest najczęściej przystąpienie do sakramentu pokuty i pojednania. Dlatego od dziesięcioleci ostatnie tygodnie przed Wielkanocą były w Kościele w Polsce czasem, w którym katolicy tłumnie szli do spowiedzi. W wielu kościołach tworzyły się kolejki do konfesjonałów - pomimo tego, że spowiednicy wydłużali czas swoich dyżurów.
Pandemia COVID-19 praktycznie uniemożliwia kontynuowanie w tym roku tej praktyki w niezmienionej formie. Indywidualna spowiedź „uszna” tak wielkiej liczby ludzi w tak krótkim czasie zwiększyłaby niepomiernie ryzyko rozprzestrzenienia się niebezpiecznej dla życia choroby.
Episkopaty niektórych krajów już podjęły próby jakiegoś zaradzenia temu problemowi. Biskupi węgierscy czy włoscy na przykład wprowadzili możliwość udzielania przez księży tzw. absolucji generalnej - tj. ogólnego rozgrzeszania wielu ludzi naraz. Dokument dotyczący tej kwestii wydała też w czwartek watykańska Penitencjaria Apostolska - explicite potwierdzając, że obecna pandemia, przynajmniej w niektórych miejscach świata, spełnia warunki przewidzianych przez prawo kanoniczne okoliczności, które uprawniają biskupów do takiej właśnie decyzji.
Udzielanie rozgrzeszenia ogólnego jest z pewnością jedną z możliwych dróg wyjścia w obecnym kryzysie. Jednak dla wielu ma ono tę wadę, że nie odnosi się wprost do duchowej potrzeby osobistego wyznania win i otrzymania rozgrzeszenia.
Wszystkie podobne ogólne rozwiązania powinny zostać uzupełnione przez wskazówki, jak w dzisiejszej sytuacji może wyglądać osobisty proces wielkopostnego nawrócenia - jeśli nie może objąć indywidualnej spowiedzi. Wskazówki można znaleźć w istniejących dokumentach Kościoła, takich jak Katechizm czy Kodeks Prawa Kanonicznego.
W wieku rozeznania
Warto, po pierwsze, rozważyć, kiedy sakramentalna spowiedź jest w procesie osobistego nawrócenia naprawdę konieczna. Spory wpływ na powszechność praktyki przystępowania do spowiedzi przed Wielkanocą ma sformułowanie przykazań kościelnych przyjętych w 2001 r. przez Konferencję Episkopatu Polski. Dwa z nich brzmią następująco: „2. Przynajmniej raz w roku przystąpić do sakramentu pokuty. 3. Przynajmniej raz w roku, w okresie wielkanocnym przyjąć Komunię Świętą”. Przykazania te są oparte na ogólnych normach Kościoła. Warto więc zauważyć, że Kodeks Prawa Kanonicznego formułuje je nieco inaczej.
Kwestię przyjmowania Komunii świętej reguluje Kanon 920: „§ 1. Każdy wierny po przyjęciu Najświętszej Eucharystii po raz pierwszy ma obowiązek przyjmować ją przynajmniej raz w roku. § 2. Ten nakaz powinien być wypełniony w okresie wielkanocnym, chyba że dla słusznej przyczyny wypełnia się go w innym czasie w ciągu roku”. Prawo respektuje głęboki związek sakramentu Eucharystii i tajemnicy Paschy Jezusa - stąd nacisk na przyjmowanie Komunii w okresie wielkanocnym. Uwzględnione jest jednak, że może zaistnieć przyczyna uniemożliwiająca pełny udział w Eucharystii akurat w tym okresie (taką przyczyną będzie obecna pandemia). 
W rozpowszechnionej w Polsce świadomości religijnej przyjęcie Komunii św. jest blisko powiązane z przystąpieniem do sakramentu pokuty. Dlatego obowiązek tzw. komunii wielkanocnej wzmacnia praktykę wielkopostnej spowiedzi. Tym bardziej konieczne jest wzięcie pod uwagę, co o konieczności korzystania z tego sakramentu mówi prawo Kościoła. Tu najważniejsze jest sformułowanie Kanonu 989: „Każdy wierny, po osiągnięciu wieku rozeznania, obowiązany jest przynajmniej raz w roku wyznać wiernie wszystkie swoje grzechy ciężkie”. 
Kanon ten jest bardziej precyzyjny i bardziej zgodny z katolicką teologią sakramentu pojednania niż polskie brzmienie przykazań kościelnych. Prawo kanoniczne wskazuje bowiem wyraźnie, że konieczność dorocznej sakramentalnej spowiedzi ogranicza się do tych, którzy popełnili grzech ciężki. Zgodnie z całą tradycją Kościoła nikt nie ma obowiązku spowiadania się z grzechów lekkich.
Ważenie grzechów
Tu oczywiście powstaje pytanie o rozeznanie ciężaru naszych grzechów. Zobaczmy, co na ten temat mówi Katechizm Kościoła Katolickiego.
Najpierw warto rozważyć, czym w swej istocie jest grzech jako taki. W Katechizmie możemy o tym przeczytać w kilku miejscach: „Grzech jest przede wszystkim obrazą Boga, zerwaniem jedności z Nim. Narusza on równocześnie komunię z Kościołem” (KKK 1440). „Grzech jest wykroczeniem przeciw rozumowi, prawdzie, prawemu sumieniu; jest brakiem prawdziwej miłości względem Boga i bliźniego z powodu niewłaściwego przywiązania do pewnych dóbr. Rani on naturę człowieka i godzi w ludzką solidarność. Grzech jest obrazą Boga: ""Tylko przeciw Tobie zgrzeszyłem i uczyniłem, co złe jest przed Tobą"" (Ps 51, 6). Grzech przeciwstawia się miłości Boga do nas i odwraca od Niego nasze serca” (KKK 1849-1850).
Warto zauważyć, że Katechizm ujmuje grzech nie tyle w kategoriach prawnych (przekroczenie nakazów i zakazów), co w perspektywie relacyjnej -  zerwania jedności z Bogiem i ludźmi - tego, co przeciwne miłości. Właśnie w tym kontekście ujmowane jest rozróżnienie grzechów lekkich i ciężkich (nazywanych też śmiertelnymi): „Grzech śmiertelny niszczy miłość w sercu człowieka wskutek poważnego wykroczenia przeciw prawu Bożemu; podsuwając człowiekowi dobra niższe, odwraca go od Boga, który jest jego celem ostatecznym i szczęściem. Grzech powszedni pozwala trwać miłości, chociaż ją obraża i rani” (KKK 1855).
CZYTAJ TAKŻE
WSPÓLNOTA LECZY: Epidemia przypomniała nam o kruchości naszego życia i zarazem wskazała wartość solidarności między ludźmi.
Ponieważ miłość wyraża się w konkretnych czynach i konkretne czyny mogą ją także zniszczyć, Katechizm łączy perspektywę relacyjną z nauką o Bożym prawie. To ostatnie nie jest bowiem systemem arbitralnych przepisów, lecz zbiorem konkretnych wskazówek, uwzględniających naturę osoby i międzyosobowych więzi i w tym kontekście pokazujących jakiego typu czyny miłości sprzyjają, a jakie ją osłabiają i niszczą.
W osobistym rozeznaniu, czy popełniony przez nas grzech jest śmiertelny, czy lekki, trzeba przede wszystkim wziąć pod uwagę, czy dany czyn całkowicie zniszczył naszą relację miłości do Boga i/lub jakiegoś człowieka, czy też ją zranił. Tylko w pierwszym przypadku czyn taki był - zgodnie z nauką Katechizmu - grzechem ciężkim.
W rachunku sumienia konieczne jest także uwzględnienie jeszcze innego, zapisanego w Katechizmie, kryterium ciężkiego charakteru grzechu: „Aby grzech był śmiertelny, są konieczne jednocześnie trzy warunki: »Grzechem śmiertelnym jest ten, który dotyczy materii poważnej i który nadto został popełniony z pełną świadomością i całkowitą zgodą«” (KKK 1857). 
Powyższe ujęcie bezpośrednio łączy się z pytaniem o miłość. Miłość bowiem może zostać zniszczona tylko w tym przypadku, gdy „materia” czynu jest poważna - tj. gdy dotyczy czegoś, co dla relacji miłości jest bardzo ważne. Co więcej, miłości nie można zniszczyć przypadkiem. Dlatego konieczna jest pełna świadomość tego, że postępując w dany sposób sprzeciwiamy się miłości do Boga i jakiegoś człowieka. Konieczna jest tu także całkowita wolność - wszelkie jej ograniczenia, jak strach czy inne, wywołane przez czynniki zewnętrzne silne emocjonalne wzburzenie determinujące naszą decyzję, sprawiają że to, co czynimy - nawet złe - nie jest grzechem śmiertelnym - nie niszczy ostatecznie miłości, „choć ją obraża i rani”. 
Połączenie miłości do Boga i ludzi jest w perspektywie ewangelicznej oczywiste. Jak czytamy w Piśmie św: „kto nie kocha brata swego, którego widzi, nie może kochać Boga, którego nie widzi” (1 J 4, 20), a także: „Jeżeli kochamy się wzajemnie, Bóg trwa w nas i miłość ku Niemu jest w nas doskonała” (1 J 4, 12). Dlatego uzasadnione jest zilustrowanie kwestii rozróżnienia grzechu lekkiego i ciężkiego przykładem miłości małżeńskiej. 
Grzech ciężki to czyn, taki, jak te, które całkowicie niszczą miłość w małżeństwie, doprowadzają do jego rozpadu. Grzechem ciężkim byłaby więc na przykład zdrada - ale całkowicie wolna i świadoma tego, że zniszczy małżeństwo. Wszystkie inne czyny, które osłabiają małżeńską więź - np. nieuważność na potrzeby męża lub żony, niedostateczne zaangażowanie w prace domowe i wychowanie dzieci, większe lub mniejsze złośliwości, wyładowywanie na współmałżonku negatywnych emocji - są czymś złym i wymagającym naprawy, ale nie są grzechem śmiertelnym.
Konieczność nawrócenia
Próbując jakoś odnaleźć się w obecnej sytuacji także w aspekcie duchowo-religijnego procesu wielkopostnego nawrócenia warto wziąć pod uwagę naukę i prawo Kościoła odnośnie spowiedzi i grzechu ciężkiego. Przystąpienie do sakramentu pojednania jest konieczne tylko w przypadku tych, którzy śmiertelnie zgrzeszyli. Robiąc zaś rachunek sumienia i próbując rozeznać, czy jesteśmy w gronie ciężkich grzeszników, warto wziąć pod uwagę powyżej zarysowane nauczanie Kościoła na ten temat. Wskazuje ono, że nie tak łatwo popełnić grzech ciężki, który wymaga koniecznie spowiedzi.
To, że grzech ciężki jest sprawą bardzo poważną i zdarza się - śmiem przypuszczać - niezbyt często, nie znaczy, że proces nawrócenia nie jest nam wszystkim potrzebny. Grzechy lekkie bowiem - to też nauka Katechizmu, sformułowana w oparciu o wielowiekowe doświadczenie wspólnoty Kościoła - nie powinny być lekceważone. Osłabiają one wszak miłość, zatruwają nas, przeradzają się w trwałe wady i mogą prowadzić do ciężkich przewinień.
CZYTAJ WIĘCEJ:
Pandemia COVID-19 - serwis specjalny
Tygodnik na kwarantannę - wybór najlepszych tekstów dostępny bezpłatnie!
Dlatego właśnie Wielki Post jako czas szczególnie poświęcony procesowi nawrócenia i pokuty potrzebny jest - niezależnie od obecnego kryzysu. Zastanawiając się, jak go przeżyć, warto wziąć pod uwagę bogate nauczanie Katechizmu na ten temat. 
Podstawą jest uznanie, że kluczowym aspektem są nie praktyki pobożne, lecz przemiana serca: „Podobnie jak u Proroków, wezwanie Jezusa do nawrócenia i pokuty nie ma na celu najpierw czynów zewnętrznych, ""wora pokutnego i popiołu"", postów i umartwień, lecz nawrócenie serca, pokutę wewnętrzną. Bez niej czyny pokutne pozostają bezowocne i kłamliwe. Przeciwnie, nawrócenie wewnętrzne skłania do uzewnętrznienia tej postawy przez znaki widzialne, gesty i czyny pokutne” (KKK 1430). 
Człowiek jest bytem cielesnym. Przemiana serca musi wyrazić się w konkrecie życia - Katechizm o tym nie zapomina. Ale wskazuje jednocześnie, że „wewnętrzna pokuta chrześcijanina może wyrażać się w bardzo zróżnicowanych formach”, bowiem w tradycji chrześcijańskiej „obok radykalnego oczyszczenia, jakiego dokonuje chrzest lub męczeństwo, wymienia się jako środek otrzymania przebaczenia grzechów: wysiłki podejmowane w celu pojednania się z bliźnim, łzy pokuty, troskę o zbawienie bliźniego, wstawiennictwo świętych i praktykowanie miłości, która ""zakrywa wiele grzechów"" (1 P 4, 8)” (KKK 1434). W konsekwencji „nawrócenie dokonuje się w życiu codziennym przez czyny pojednania, troskę o ubogich, praktykowanie i obronę sprawiedliwości i prawa, wyznanie win braciom, upomnienie braterskie, rewizję życia, rachunek sumienia, kierownictwo duchowe, przyjmowanie cierpień, znoszenie prześladowania dla sprawiedliwości. Najpewniejszą drogą pokuty jest wzięcie każdego dnia swojego krzyża i pójście za Jezusem” (KKK 1435).
Wyobraźnia na czas pandemii
Wiele z tych wymienionych w Katechizmie form nawrócenia jest odpowiednich do naszej obecnej sytuacji pandemii, ze wszystkimi obostrzeniami życia, także życia religijnego, jakie rozprzestrzenienie się wirusa SARS-CoV-2 niesie.
Po pierwsze, drogą pokuty jest „przyjęcie swojego krzyża”. Dzisiaj w przypadku większości z nas osobisty krzyż będzie, albo już jest, jakoś powiązany z pandemią. A więc pierwszą wielkopostna drogą nawrócenia jest odpowiednie przyjęcie tego faktu - z jednej strony akceptacja na głębokim egzystencjalnym poziomie tego, co nieuchronne i niezależne od nas, a z drugiej - dostosowanie swojego sposobu życia tak, by zrobić, co w swojej mocy, w walce z epidemią i w łagodzeniu jej skutków dla otaczających nas bliźnich (co przecież wchodzi w zakres, wymienionej przez Katechizm, troski o ubogich). Elementem takiego przyjęcia może być w obecnej sytuacji epidemicznego zagrożenia rezygnacja z sakramentalnej spowiedzi, jeśli tylko jest w naszym konkretnym przypadku niekonieczna - choć możemy być bardzo przywiązani do tej pobożnej praktyki. 
Innym niezwykle ważnym elementem drogi nawrócenia mogą być „czyny pojednania”. W sytuacji kwarantanny więcej czasu spędzamy ze swoimi domownikami. Z jednej strony stwarza to okazję do odbudowania więzi z tymi, od których oddaliliśmy się na skutek dotychczasowego zabiegania. Z drugiej strony w czasie takiego - przymusowego - zbliżenia łatwiej o konflikty z bliskimi, z którymi spędzamy na ograniczonej przestrzeni znacznie więcej czasu, niż przywykliśmy dotąd - i to w kontekście stresu związanego z kłopotami z pracą czy lękiem o zdrowie. Praca nad pojednaniem staje się więc tym bardziej niezbędna.
W pracy nad pojednaniem ważne jest odzyskanie umiejętności rozmowy na poważne i trudne tematy. Rozmowy także o tym, co w naszym zachowaniu i postawie niszczy nasze relacje z bliskimi. Tu właśnie pojawia się kolejny element drogi pokuty wymieniony w Katechizmie: wyznanie win braciom. Jeśli dla kogoś nie jest konieczna sakramentalna spowiedź, a dostrzega w sobie potrzebę wyznania przed drugim człowiekiem tego, co rozpoznał w swoim życiu jako elementy jego ciemnej strony - to może spróbować porozmawiać o tym z kimś bliskim, być może z kimś, kogo te negatywne czyny wprost dotykają - i poprosić o wybaczenie.
CZYTAJ TAKŻE
Rozmowa z ks. Andrzejem Dragułą: Nie znajduję teologicznego argumentu, że Najświętszy Sakrament czy woda święcona są wolne od możliwości przenoszenia infekcji.
Rozmowa o tym, co w naszym życiu trudne i złe, wyznanie swoich win, wypowiedzenie tego, co w nas się kotłuje jest niezwykle ważnym elementem duchowego rozwoju, który najczęściej dokonuje się podczas indywidualnej spowiedzi. Jednak warto tutaj rozróżnić to, co należy do istoty sakramentu - wyznanie grzechów ciężkich - od całej reszty, która może mieć miejsce także w nie-sakramentalnej rozmowie. Tradycja Kościoła zna wiele form takich rozmów, nazywanych kierownictwem lub towarzyszeniem duchowym. Tutaj rozmówcą wcale nie musi być ksiądz, a ponadto nie ma w tym przypadku żadnych teologicznych ograniczeń, co do tego, jak bardzo bezpośredni musi być kontakt między rozmówcami. W przeszłości wiele takich „rozmów” trwało latami także za pośrednictwem listów. Nic nie stoi na przeszkodzie, by dzisiaj wykorzystywać do tego celu nowoczesne środki - telefon czy internetowe komunikatory.
To tylko przykłady rozmaitych form osobistego nawrócenia. Każdy jest wezwany do ćwiczenia „wyobraźni miłosierdzia” - odnajdywania form własnych, najbardziej odpowiednich do jego okoliczności życiowych. Z wielkopostno-wielkanocną spowiedzią jest trochę podobnie jak z Eucharystią. Pandemia koronawirusa pozbawia większość z nas możliwości korzystania z tych sakramentów. W niczym to jednak nie przeszkadza Bogu przychodzić do nas.
Uzupełniona wersji artykułu ukazała się w ""Tygodniku Powszechnym 14/2020 >>>",PIOTR SIKORA,20.03.2020,https://www.tygodnikpowszechny.pl/wielkanoc-bez-spowiedzi-162687
75,DROGA KRZYŻOWA ROZCZAROWANYCH,"Chrystus cierpi dziś w tych, których Kościół zawiódł, zostawił, osądził – zamiast zrozumieć.","Wielu odchodzi. Odchodzą znajomi, przyjaciele i przyjaciółki, ktoś z rodziny. Jedni dokonują apostazji, inni odchodzą po cichu. Przeszli wiele, bili się z myślami, ostatecznie uznali, że wyborem uczciwszym, bardziej zgodnym z ich sumieniami, jest odejść. Są też tacy, co trwają, choć nie jest im łatwo. Zmagają się. Walczą o zmianę. Albo udają się na wewnętrzną emigrację. Wielu jest nas – czujących frustrację, gniew, osamotnienie.
Każda historia jest inna. Ale są motywy, które powtarzają się jak refren. Podobne emocje. Doświadczenia. Dylematy. Etapy. Niektóre z nich przypominają stacje drogi krzyżowej. Odważna metafora? Może. Ale przecież jesteśmy wezwani do odnajdywania siebie w doświadczeniu Jezusa. A Chrystus cierpi dziś także w tych, których Kościół – wspólnota i jej liderzy – zawiódł, zostawił, ocenił, osądził, zamiast zrozumieć. W tych, którzy są na którejś ze stacji swojej drogi krzyżowej.
I Jezus na śmierć skazany
Jak często słychać tę pretensję. „Kim jesteś, żeby krytykować biskupów?”. „Nie kalaj własnego gniazda!”. „Nie powinieneś nazywać siebie katolikiem”. „Sam stawiasz się poza Kościołem”. Odchodzący, wątpiący, krytykujący, pytający – ciągle są poddawani w naszym Kościele sądowi. Zbiera się Sanhedryn i grzmi. „Byłaś w Oazie, a teraz na Strajku Kobiet?”. „Twoja wiara jest niedojrzała”. „Kto wierzy naprawdę, ten nie odejdzie, nie zgorszą go problemy Kościoła” (cóż za eufemistyczne określenie systemowego krycia gwałtów na dzieciach!).
Nie sądzi ktoś spoza wspólnoty, żaden Piłat nie umywa rąk. Wspólnota sama bierze się do sądzenia, często bez litości. Nie chce słuchać. A w odpowiedzi na krytykę pyta tylko: „Tak odpowiadasz arcykapłanowi?”.
II Bierze krzyż na swoje ramiona
Chrystus wziął krzyż na swe ramiona, ale przecież nie zgłosił się na ochotnika. Ktoś Go zdradził, ktoś pojmał, więził, prowadził przed kolejne trybunały, biczował. Wreszcie ktoś Mu ten krzyż na barki włożył – zbyt był ciężki, by go po prostu podnieść. Sąd, który sądzi człowieka, a nie widzi okoliczności, jest ślepy na jedno oko. Sąd, który nie widzi, że sam jest częścią systemu ze wszystkimi tego konsekwencjami, nie może sądzić sprawiedliwie. Sąd, który nie ma na celu uratowania każdego i każdej, nie jest ewangeliczny.
III Upada po raz pierwszy
Kolejne odsłony kryzysu nie przynoszą niemal niczego nowego, ale ich oglądanie jest obowiązkowe – w imię prawdy, solidarności z pokrzywdzonymi, przyzwoitości. Tego wszystkiego, o czym zdaje się nie myśleć większość biskupów. Słuchamy więc kolejnych doniesień, czytamy wyniki dziennikarskich śledztw, śledzimy kolejne skandale. Wreszcie przestajemy sobie zadawać pytania o to, jak to było możliwe, bo rozumiemy coraz więcej. Zauważamy zepsuty system, niezdolnych do zmiany działania biskupów obarczonych własnymi biografiami i winami, strukturę. A im bardziej widzimy przegniłą instytucję, tym trudniej jest nam w niej odnaleźć siebie – człowieka.
IV Spotyka swoją Matkę
Wbrew sądowi o niepogłębionej wierze często to właśnie sfrustrowani i porzuceni przez hierarchów katolicy idą w głąb. Czytają. Szukają. Dowiadują się. Uzmysławiają sobie, jak ważne są dla nich sakramenty. Jak bardzo nie chcą odchodzić z Kościoła, w którym spotkali Chrystusa, bo przecież to dla Niego w nim trwają – nie dla tego czy innego biskupa plotącego androny, siejącego nienawiść, kryjącego zbrodnie, udającego idiotę przed kamerami telewizyjnymi. Im gorzej jest im w Kościele lokalnym, tym bardziej poszukują wiary w Kościół powszechny. Dostrzegają, że ten Kościół – Matka nasza – może być poukładany inaczej. Otwarty na wykluczanych. Ewangelizujący. Przyznający się do winy.
I pytają: kiedy taki będzie możliwy u nas? Czy na tej drodze do niego dotrzemy?
V Szymon z Cyreny pomaga nieść krzyż Jezusowi
Pomoc przychodzi często z nieoczekiwanej strony. Od rozumiejących znajomych spoza Kościoła, którzy akurat nie oceniają ani trudności, ani samego trwania w Kościele. Od osób, które też mają doświadczenia bycia we wspólnocie, która wiele daje, ale w której relacje bywają toksyczne. W miejscu, w którym odnajdujemy sedno swojej tożsamości, a jednocześnie doświadczamy opresji. W instytucji, w której najistotniejsze jest to, co ją przekracza, z czego trudno zrezygnować, ale która sama w sobie frustruje i tak często to, co najważniejsze, skutecznie zakrywa.
Albo po prostu od kogoś, kto – niezależnie od tego, z jakich pozycji wychodzi – zwyczajnie zada pytanie o samopoczucie lub domyśli się trudnych doświadczeń, i wysłucha odpowiedzi. Bez oceniania, bez moralizowania, bez trywializowania.
Jak Szymon.
VI Weronika ociera twarz Jezusa
Nie zawsze trzeba czekać na kogoś z zewnątrz. Wędrującym katolikom i katoliczkom pomagają też ich bracia i siostry w wierze. Trafiamy więc do księży, którzy potrafią pomóc. Często tych samych. Wysyłamy sobie ich nazwiska, numery, adresy. Robią to wierzące osoby LGBT+, kobiety po doświadczeniu aborcji albo stojące przed podobną decyzją, osoby wykorzystane i skrzywdzone w Kościele, wierni poszukujący i wątpiący, mający dość. I niekiedy rzeczywiście znajdujemy ukojenie i nadzieję. W rozmowie, rozumiejącej spowiedzi, umiejętnym wskazywaniu na Tego, o którego naprawdę w tym wszystkim chodzi.
VII Upada po raz drugi
Chrystus upada po raz drugi – zapewne pod samym ciężarem krzyża, Jego skatowane ciało nie daje już rady. Nic nie wiadomo o tym, by ktoś Go wtedy popchnął, podstawił Mu nogę. Ale jakże wymowne jest to, że nikt nie pomaga Mu wstać.
Nie trzeba krzyczeć, by szydzić. Czasami wystarczy milczeć, by lekceważyć cierpienie. Ile razy pytaliśmy: czemu milczycie? Tak pięknie mówicie o Ewangelii, znacie Pismo, historię, w prywatnych rozmowach potraficie mówić mocno, twardo, bez owijania w bawełnę. Ale publicznie maksimum waszych możliwości wyjścia przed szereg to pół dużego palca u stopy. Nieznośne jest to milczenie „sensownych” biskupów, tych „rozsądniejszych”, „umiarkowanych”, „rozumiejących”. Milczenie w sprawie nagonki na mniejszości. Krycia przestępstw seksualnych nie w ogólnym sensie, ale gdy trzeba wprost skrytykować kolegę. Mariażu Kościoła z władzą. Oburzających wypowiedzi innych hierarchów.
Przestajemy więc pokładać nadzieję nawet w tych, co piszą ładne rozważania i wygłaszają dobre konferencje. Przestajemy wierzyć, że ktoś pomoże wstać tym, którzy już tak długo leżą, skoro tych, którzy może i widzą nieco więcej, nie stać na zrobienie kroku w ich stronę.
VIII Spotyka płaczące niewiasty
Szukamy więc siebie nawzajem – tych, którzy też doświadczają podobnych stanów i trudności. Świeckich, zakonnic i zakonników, księży – tak często również niewysłuchiwanych, samotnych, niezrozumianych przez przełożonych czy współbraci. Pocieszamy się wzajemnie, licząc, że coś z tego zostanie. Że to pomoże. I pomaga, bo gdzie dwóch lub trzech… – więc jest łatwiej, lepiej, solidarniej. W modlitwie. W rozmowie o Piśmie i lekturach. W małych wspólnotach. W grupach w mediach społecznościowych. W spotkaniach przez internet. W proteście, gdy wie się, że nie jest się tam wcale jedyną osobą wierzącą. Jedynym pytającym katolikiem. Jedyną niezgadzającą się wierną.
Bo jest nas więcej. Jest nas wielu i wiele. Zobaczyć się nawzajem – to już sporo. Dotknąć wzajemnie swoich ran – to już wspólnota.

„Odzyskajmy nasz Kościół” – protest katolików pod kurią biskupią w Krakowie, 10 października 2019 r. / FOT. JACEK TARAN
IX Upada po raz trzeci
A kiedy nie dajemy już rady, to czasem robimy sobie przerwę, bo mamy dość. Przestajemy się modlić, bo modlitwa kojarzy nam się z opresyjną wspólnotą, w której się jej nauczyliśmy. Odkładamy spowiedź, bo boimy się, jak przebiegnie. Nie idziemy na mszę, bo czasowo odrzuca nas nawet kościelna przestrzeń, a pandemia tym bardziej sprzyja takiemu wyborowi.
Przekonujemy się (i słusznie), że mamy do tego prawo. Ale wielu z nas nie słyszy wtedy głosów wsparcia, zrozumienia, pytania, czy wszystko w porządku. Wielu słyszy głos sędziego – którym jest drugi lub my sami. Że to porażka. Że to dowód, że naprawdę nic nie rozumiesz. Że Kościół nigdy nie był dla ciebie ważny, skoro dajesz za wygraną. Że nie chodzi o ciebie i twoje emocje, ale o Chrystusa.
A przecież od czasu Wcielenia gdy chodzi o Boga, to zawsze chodzi też o człowieka.
X Z szat obnażony
Nasze trwanie w Kościele mimo wszystko staje się coraz bardziej niezrozumiałe – również dla osób spoza niego. Pytają, jak możemy być w instytucji, która kryła takie czyny. Jak możemy być częścią Kościoła, który bardziej troszczy się o swoją dominację kulturową, ekonomiczną i polityczną niż o zbawienie? Zarzucają, że legitymizujemy organizację, którą tak krytykujemy. Dlaczego wciąż tam chodzimy?
Stajemy więc coraz bardziej nadzy, coraz bardziej obnażeni – zawsze pomiędzy. Dla jednych niewystarczająco ortodoksyjni (jakże by się chciało, by polscy biskupi przestali mieć usta pełne frazesów o ortodoksji, a zamiast tego zaczęli dbać o własną ortopraksję!). Dla innych współwinni i nieumiejący się wyzwolić. Przecież także te słowa będą dowodem w sprawie dla jednych i drugich. A kto nie chce już być sądzony, lecz wysłuchany, tego tym bardziej odziera się z szat.
XI Przybity do krzyża
Wielu katolików i katoliczek w kryzysie przeżywa jakieś jego epicentrum, kulminację, moment węzłowy. Często nie są to słowa najbardziej oburzające, sprawa najbardziej bulwersująca, milczenie najbardziej doniosłe. Kropla, która przelewa kielich, nie musi być duża. Wystarczy, że jest kolejną.
XII Umiera na krzyżu
Chrystus nie umiera na krzyżu bezgłośnie. Wypowiada słów niewiele, za to kluczowych. Zawiązuje wspólnotę między tymi, co zostają, nie pozwalając im na osunięcie się w beznadzieję: „Oto matka twoja, oto syn twój, oto nie jesteś sam”. Człowiekowi ze złamanym życiorysem i poplątanym wnętrzem obiecuje raj. Tęskni, doświadcza samotności, pyta w niebo: „Czemuś Mnie opuścił?”. Wreszcie mówi: „Pragnę!”.
XIII Zdjęty z krzyża
Wspólnota, która wspiera. Obietnica, której można wierzyć. Tęsknota, która prowadzi do miłości. Pragnienie, które może być zaspokojone.
To trwanie mimo wszystko często wymaga przepracowania. Uświadomienia sobie swoich ograniczeń, potrzeb, granic. Przewartościowania, odrzucenia tego, co zbędne, co niestałe, co wtórne. Wyzwolenia, wyjęcia gwoździ, przebaczenia. To proces trudny, bolesny, kosztowny. Niekiedy dosłownie, gdy wymaga terapii, by pozbyć się traumatyzujących doświadczeń z wewnętrznie chorej wspólnoty, odrzucić wyobrażenia Boga z czasów katechizacji, dla których nie sposób znaleźć uzasadnienia w Ewangelii, odciąć kontakty, które nas niszczą. Czasem – by odejść. A czasem by zostać, ale na innych zasadach. Często bez szczególnych oczekiwań.
Biskupi? Księża? Instytucja? Chrystus.

ALEX FILZ / EAST NEWS
XIV Złożony do grobu
Wątpliwości, trudności i wyzwania się nie kończą. Droga wciąż pozostaje trudna. Pytanie o to, czy jeszcze mam siłę, nie traci na aktualności. Czy jest na co czekać? Czy jestem gotów trwać znacznie dłużej niż trzy dni?
Czy na końcu tej drogi aby na pewno jest Zmartwychwstanie? ©
Autor jest redaktorem naczelnym Magazynu Kontakt (www.magazynkontakt.pl).",IGNACY DUDKIEWICZ,22.03.2021,https://www.tygodnikpowszechny.pl/droga-krzyzowa-rozczarowanych-166893
76,WIELKANOC BEZ SPOWIEDZI,Pandemia przeszkadza wielu drogim nam religijnym praktykom. Wcale jednak nie musi szkodzić naszej drodze nawrócenia.,"Wielki Post to czas nawrócenia. W polskiej tradycji katolickiej kulminacją tego procesu jest najczęściej przystąpienie do sakramentu pokuty i pojednania. Dlatego od dziesięcioleci ostatnie tygodnie przed Wielkanocą były w Polsce czasem, w którym katolicy tłumnie szli do spowiedzi. W wielu kościołach tworzyły się kolejki do konfesjonałów.
Pandemia COVID-19 praktycznie uniemożliwia kontynuowanie w tym roku tej praktyki w niezmienionej formie.
Doraźne rozwiązania
Episkopaty niektórych krajów już podjęły próby zaradzenia temu problemowi. Biskupi węgierscy czy włoscy np. wprowadzili możliwość udzielania przez księży tzw. absolucji generalnej – ogólnego rozgrzeszania wielu ludzi naraz.
Dokument dotyczący tej kwestii wydała też watykańska Penitencjaria Apostolska – explicite potwierdzając, że obecna pandemia, przynajmniej w niektórych miejscach świata, spełnia warunki przewidzianych przez prawo kanoniczne okoliczności, które uprawniają biskupów do takiej właśnie decyzji.
Polscy biskupi z rezerwą podchodzą do podobnych rozwiązań. Komunikat Prezydium Konferencji Episkopatu Polski z 21 marca zawiera ostrzeżenie, że „nie wolno w sposób nieuprawniony korzystać z rozgrzeszenia ogólnego”. Rezerwę tę można zrozumieć – i to na kilku płaszczyznach. Rozgrzeszenie ogólne wymaga zgromadzenia się w jednym miejscu wielu wiernych – co obecnie jest niemożliwe. Ważniejsze jednak, że nie odnosi się ono wprost do duchowej potrzeby osobistego wyznania win i otrzymania znaku pojednania z Bogiem.
Polscy duszpasterze próbują zatem zorganizować możliwość indywidualnej spowiedzi w warunkach epidemii: zabezpieczać i dezynfekować konfesjonały, przenosić spowiedź do specjalnie przygotowanych pomieszczeń. Wysiłki godne podziwu – ale przynoszące skutek tylko przy niewielkiej liczbie penitentów. Trzeba się raczej pogodzić z faktem, że powszechna spowiedź wielkopostna nie będzie w tym roku możliwa.
CZYTAJ TAKŻE
WSPÓLNOTA LECZY: Epidemia przypomniała nam o kruchości naszego życia i zarazem wskazała wartość solidarności między ludźmi.
Ogólne rozwiązania powinny więc zostać uzupełnione przez wskazówki, jak w dzisiejszej sytuacji może wyglądać osobisty proces wielkopostnego nawrócenia – jeśli nie obejmie indywidualnej spowiedzi. Wskazówki można znaleźć w Katechizmie Kościoła Katolickiego oraz w Kodeksie Prawa Kanonicznego.
Żal i miłosierdzie
Zarówno wytyczne polskich biskupów, jak i porady wielu duszpasterzy przypominają o wyraźnie zaznaczonej w Katechizmie możliwości uzyskania odpuszczenia grzechów ciężkich w sytuacji niemożności przystąpienia do sakramentu pojednania. W takich okolicznościach wystarczy, po rachunku sumienia, wzbudzić żal doskonały za grzechy i postanowienie sakramentalnego ich wyznania przy najbliższej sposobności.
Tu jednak może pojawić się w człowieku pytanie, czy żałuje w sposób doskonały. Zgodnie z Katechizmem żal doskonały „wypływa z miłości do Boga miłowanego nade wszystko” (KKK 1452). Drugi rodzaj żalu występuje wówczas, gdy żałujemy „z rozważania brzydoty grzechu lub lęku przed wiecznym potępieniem i innymi karami, które grożą grzesznikowi” (KKK 1453).
Co jednak, gdy trudno nam rozstrzygnąć, na ile doskonały jest nasz żal za grzechy? Po pierwsze, warto pamiętać, że – jak napisał papież Franciszek w bulli ogłaszającej Rok Miłosierdzia – „Miłosierdzie to najwyższy i ostateczny akt, w którym Bóg wychodzi nam na spotkanie” („Misericordiae vultus”). Możemy więc z ufnością modlić się tak, jak ostatnio uczył papież: „Czyń to, co mówi Katechizm. Jeśli nie znajdziesz kapłana, który mógłby Cię wyspowiadać, porozmawiaj z Bogiem, który jest Twoim Ojcem i powiedz Mu: »Panie, zrobiłem to, i jeszcze tamto… Przebacz mi« i poproś Go z całego serca o przebaczenie poprzez akt żalu i przyrzeknij Mu: »Potem się wyspowiadam, ale teraz mi przebacz«. I od razu wrócisz do łaski Bożej”.
Po drugie, warto rozważyć, kiedy sakramentalna spowiedź jest w procesie osobistego nawrócenia naprawdę konieczna. Spory wpływ na powszechność praktyki przystępowania do spowiedzi przed Wielkanocą ma bowiem sformułowanie przykazań kościelnych przyjętych w 2001 r. przez Konferencję Episkopatu Polski. Drugie z nich brzmi: „Przynajmniej raz w roku przystąpić do sakramentu pokuty”. Polscy biskupi powołują się tu jednak na ogólne prawo Kościoła. Istotne jest wzięcie pod uwagę, co o konieczności korzystania z tego sakramentu mówi Kodeks Prawa Kanonicznego.
Tu najważniejsze jest sformułowanie Kanonu 989: „Każdy wierny, po osiągnięciu wieku rozeznania, obowiązany jest przynajmniej raz w roku wyznać wiernie wszystkie swoje grzechy ciężkie”. Kanon ten jest bardziej precyzyjny i bardziej zgodny z katolicką teologią sakramentu pojednania niż polskie brzmienie przykazań kościelnych. Prawo kanoniczne wskazuje bowiem wyraźnie, że konieczność dorocznej sakramentalnej spowiedzi ogranicza się do tych, którzy popełnili grzech ciężki.
Zgodnie z całą tradycją Kościoła nikt nie ma obowiązku spowiadania się z grzechów lekkich. Ci, którzy nie popełnili grzechu ciężkiego, nie muszą iść do spowiedzi – a w obecnej sytuacji nawet lepiej będzie, jeśli zostaną w domu. Może to ułatwić przystąpienie do sakramentu pojednania tym, którzy tego rzeczywiście potrzebują.
Ważenie grzechów
Powstaje oczywiście pytanie o rozeznanie ciężaru naszych grzechów. Zobaczmy, co na ten temat mówi Katechizm.
Czym w swej istocie jest grzech jako taki? W Katechizmie możemy o tym przeczytać w kilku miejscach: „Grzech jest przede wszystkim obrazą Boga, zerwaniem jedności z Nim. Narusza on równocześnie komunię z Kościołem” (KKK 1440). „Grzech jest wykroczeniem przeciw rozumowi, prawdzie, prawemu sumieniu; jest brakiem prawdziwej miłości względem Boga i bliźniego z powodu niewłaściwego przywiązania do pewnych dóbr. Rani on naturę człowieka i godzi w ludzką solidarność. Grzech jest obrazą Boga: »Tylko przeciw Tobie zgrzeszyłem i uczyniłem, co złe jest przed Tobą« (Ps 51, 6). Grzech przeciwstawia się miłości Boga do nas i odwraca od Niego nasze serca” (KKK 1849-1850).
Katechizm ujmuje więc grzech nie tyle w kategoriach prawnych (przekroczenie nakazów i zakazów), ile w perspektywie relacyjnej – zerwania jedności z Bogiem i ludźmi, tego, co przeciwne miłości. Właśnie w tym kontekście ujmowane jest rozróżnienie grzechów lekkich i ciężkich (nazywanych też śmiertelnymi): „Grzech śmiertelny niszczy miłość w sercu człowieka wskutek poważnego wykroczenia przeciw prawu Bożemu; podsuwając człowiekowi dobra niższe, odwraca go od Boga, który jest jego celem ostatecznym i szczęściem. Grzech powszedni pozwala trwać miłości, chociaż ją obraża i rani” (KKK 1855).
Ponieważ miłość wyraża się w konkretnych czynach i konkretne czyny mogą ją także zniszczyć, Katechizm łączy perspektywę relacyjną z nauką o Bożym prawie. To ostatnie nie jest bowiem systemem arbitralnych przepisów, lecz zbiorem konkretnych wskazówek, uwzględniających naturę osoby i międzyosobowych więzi i w tym kontekście pokazujących, jakiego typu czyny sprzyjają miłości, a jakie ją osłabiają i niszczą.
W osobistym rozeznaniu, czy popełniony przez nas grzech jest śmiertelny czy lekki, trzeba przede wszystkim wziąć pod uwagę, czy dany czyn całkowicie zniszczył naszą relację miłości do Boga i/lub jakiegoś człowieka czy też ją zranił. Tylko w pierwszym przypadku czyn taki był – zgodnie z nauką Katechizmu – grzechem ciężkim.
W rachunku sumienia konieczne jest także uwzględnienie jeszcze innego zapisanego w Katechizmie kryterium ciężkiego charakteru grzechu: „Aby grzech był śmiertelny, są konieczne jednocześnie trzy warunki: »Grzechem śmiertelnym jest ten, który dotyczy materii poważnej i który nadto został popełniony z pełną świadomością i całkowitą zgodą«” (KKK 1857).
Powyższe ujęcie bezpośrednio łączy się z pytaniem o miłość. Miłość bowiem może zostać zniszczona tylko w tym przypadku, gdy „materia” czynu jest poważna – tj. gdy dotyczy czegoś, co dla relacji miłości jest bardzo istotne. Co więcej, miłości nie można zniszczyć przypadkiem. Konieczna jest pełna świadomość tego, że postępując w dany sposób sprzeciwiamy się miłości do Boga i jakiegoś człowieka. Konieczna jest tu także całkowita wolność – wszelkie jej ograniczenia, jak strach czy inne silne emocjonalne wzburzenie, wywołane przez czynniki zewnętrzne i determinujące naszą decyzję, sprawiają, że to, co czynimy – nawet złe – nie jest grzechem śmiertelnym, nie niszczy ostatecznie miłości, „choć ją obraża i rani”.
Połączenie miłości do Boga i ludzi jest w perspektywie ewangelicznej oczywiste: „Kto nie kocha brata swego, którego widzi, nie może kochać Boga, którego nie widzi” (1 J 4, 20), a także: „Jeżeli kochamy się wzajemnie, Bóg trwa w nas i miłość ku Niemu jest w nas doskonała” (1 J 4, 12). Dlatego uzasadnione jest zilustrowanie kwestii rozróżnienia grzechu lekkiego i ciężkiego przykładem miłości małżeńskiej.
Grzech ciężki to czyn taki, jak te, które całkowicie niszczą miłość w małżeństwie, doprowadzają do jego rozpadu. Grzechem ciężkim byłaby więc np. zdrada – ale całkowicie wolna i świadoma tego, że zniszczy małżeństwo. Wszystkie inne czyny, które osłabiają małżeńską więź – np. nieuważność na potrzeby męża lub żony, niedostateczne zaangażowanie w prace domowe i wychowanie dzieci, większe lub mniejsze złośliwości, wyładowywanie na współmałżonku negatywnych emocji – są czymś złym i wymagającym naprawy, ale nie są grzechem śmiertelnym.
Konieczność nawrócenia
Próbując odnaleźć się w obecnej sytuacji także w aspekcie duchowo-religijnego procesu wielkopostnego nawrócenia, warto wziąć pod uwagę naukę i prawo Kościoła odnośnie do spowiedzi i grzechu ciężkiego. Powyżej zarysowane nauczanie Kościoła wskazuje, że nie tak łatwo popełnić grzech ciężki, który wymaga koniecznie spowiedzi.
To, że grzech ciężki jest sprawą bardzo poważną i zdarza się – śmiem przypuszczać – niezbyt często, nie znaczy, że proces nawrócenia nie jest nam wszystkim potrzebny. Grzechy lekkie bowiem – to też nauka Katechizmu, sformułowana na podstawie wielowiekowego doświadczenia wspólnoty Kościoła – nie powinny być lekceważone. Osłabiają one miłość, zatruwają nas, przeradzają się w trwałe wady i mogą prowadzić do ciężkich przewinień.
Dlatego właśnie Wielki Post jako czas szczególnie poświęcony procesowi nawrócenia i pokuty jest potrzebny – niezależnie od obecnego kryzysu. Zastanawiając się, jak go przeżyć, warto wziąć pod uwagę bogate nauczanie Katechizmu na ten temat.
Podstawa to uznanie, że kluczowym aspektem nie są praktyki pobożne, lecz przemiana serca: „Podobnie jak u Proroków, wezwanie Jezusa do nawrócenia i pokuty nie ma na celu najpierw czynów zewnętrznych, »wora pokutnego i popiołu«, postów i umartwień, lecz nawrócenie serca, pokutę wewnętrzną. Bez niej czyny pokutne pozostają bezowocne i kłamliwe. Przeciwnie, nawrócenie wewnętrzne skłania do uzewnętrznienia tej postawy przez znaki widzialne, gesty i czyny pokutne” (KKK 1430).
Człowiek jest bytem cielesnym. Przemiana serca musi wyrazić się w konkrecie życia – Katechizm o tym nie zapomina. Ale wskazuje jednocześnie, że „wewnętrzna pokuta chrześcijanina może wyrażać się w bardzo zróżnicowanych formach”, ponieważ w tradycji chrześcijańskiej „obok radykalnego oczyszczenia, jakiego dokonuje chrzest lub męczeństwo, wymienia się jako środek otrzymania przebaczenia grzechów: wysiłki podejmowane w celu pojednania się z bliźnim, łzy pokuty, troskę o zbawienie bliźniego, wstawiennictwo świętych i praktykowanie miłości, która »zakrywa wiele grzechów« (1 P 4, 8)” (KKK 1434).
W konsekwencji „nawrócenie dokonuje się w życiu codziennym przez czyny pojednania, troskę o ubogich, praktykowanie i obronę sprawiedliwości i prawa, wyznanie win braciom, upomnienie braterskie, rewizję życia, rachunek sumienia, kierownictwo duchowe, przyjmowanie cierpień, znoszenie prześladowania dla sprawiedliwości. Najpewniejszą drogą pokuty jest wzięcie każdego dnia swojego krzyża i pójście za Jezusem” (KKK 1435).
CZYTAJ WIĘCEJ:
Pandemia COVID-19 - serwis specjalny
Tygodnik na kwarantannę - wybór najlepszych tekstów dostępny bezpłatnie!
Wyobraźnia dzisiaj
Wiele z wymienionych w Katechizmie form nawrócenia odpowiada naszej obecnej sytuacji. Po pierwsze, drogą pokuty jest „przyjęcie swojego krzyża”. Dzisiaj w przypadku większości z nas osobisty krzyż będzie, albo już jest, jakoś powiązany z pandemią. A więc pierwszą wielko­postną drogą nawrócenia jest odpowiednie przyjęcie konieczności obostrzeń – z jednej strony akceptacja na głębokim egzystencjalnym poziomie tego, co nieuchronne i niezależne od nas, a z drugiej – zmiana naszego sposobu życia tak, by uczestniczyć, na ile się da, w walce z epidemią i w łagodzeniu jej skutków dla otaczających nas bliźnich (co przecież wchodzi w zakres troski o ubogich). Elementem „przyjęcia krzyża” może być w sytuacji epidemiologicznego zagrożenia rezygnacja z sakramentalnej spowiedzi, jeśli jest ona w naszym przypadku niekonieczna – choć możemy być bardzo przywiązani do tej pobożnej praktyki.
Innym niezwykle ważnym elementem drogi nawrócenia mogą być „czyny pojednania”. W sytuacji kwarantanny więcej czasu spędzamy ze swoimi bliskimi. Z jednej strony stwarza to okazję do odbudowania więzi z tymi, od których oddaliliśmy się na skutek dotychczasowego zabiegania. Z drugiej – łatwiej wtedy o konflikty, zwłaszcza w kontekście stresu związanego z kłopotami z pracą czy lękiem o zdrowie. Praca nad pojednaniem staje się więc tym potrzebniejsza.
W tej pracy ważne jest odzyskanie umiejętności rozmowy na poważne i trudne tematy. Rozmowy także o tym, co w naszym zachowaniu i postawie niszczy nasze relacje. Tu właśnie pojawia się kolejny element drogi pokuty wymieniony w Katechizmie: wyznanie win braciom. Jeśli dla kogoś nie jest konieczna sakramentalna spowiedź, a dostrzega w sobie potrzebę wyznania przed drugim człowiekiem tego, co rozpoznał w swoim życiu jako elementy jego ciemnej strony – to może spróbować porozmawiać o tym z kimś bliskim, być może z kimś, kogo te negatywne czyny wprost dotykają – i poprosić o wybaczenie.
Rozmowa o tym, co w naszym życiu trudne i złe, wyznanie win, wypowiedzenie tego, co w nas się kotłuje, jest niezwykle ważnym elementem duchowego rozwoju, który najczęściej dokonuje się podczas indywidualnej spowiedzi. Jednak warto tutaj rozróżnić to, co należy do istoty sakramentu – wyznanie grzechów ciężkich – od całej reszty, która może nastąpić także w niesakramentalnej rozmowie.
Tradycja Kościoła zna wiele form takich rozmów, nazywanych kierownictwem lub towarzyszeniem duchowym. Rozmówcą wcale nie musi być ksiądz, a ponadto nie ma w tym przypadku żadnych teologicznych ograniczeń co do tego, jak bardzo bezpośredni musi być kontakt między rozmówcami. W przeszłości wiele takich „rozmów” prowadzono latami za pośrednictwem listów. Nic nie stoi na przeszkodzie, by dzisiaj wykorzystywać do tego celu nowoczesne środki – telefon czy komunikatory internetowe.
To tylko przykłady rozmaitych form osobistego nawrócenia. Każdy jest wezwany do ćwiczenia „wyobraźni miłosierdzia” – odnajdywania form najodpowiedniejszych do jego okoliczności życiowych. Z wielkanocną spowiedzią jest podobnie jak z Eucharystią. Pandemia koronawirusa pozbawia większość z nas możliwości korzystania z tych sakramentów. W niczym to jednak nie przeszkadza Bogu przychodzić do nas. ©℗
Pierwotna wersja artykułu ukazała się w serwisie ”Tygodnika Powszechnego” 20 marca 2020 r. >>>",PIOTR SIKORA,30.03.2020,https://www.tygodnikpowszechny.pl/wielkanoc-bez-spowiedzi-162866
77,WIRUS I WIELKA TAJEMNICA WIARY,"Epidemia przerwała tradycyjny sposób celebracji pierwszych komunii. To trudność, ale i szansa.","Dzieci ubrane na biało zmierzają do parafialnych kościołów. Chłopcy w garniturach albo – coraz częściej – dziwnych kostiumach: jakby liturgiczna alba, długa jak koszula, do tego spodnie; dziewczynki – w sukniach księżniczek, jakby do ślubu. Wielkie styropianowe chleby i winne grona na skraju kościelnych prezbiteriów. W domach weselnych i restauracjach przyjęcia, których głównymi bohaterami są dziesięciolatkowie. Przy drogach reklamy zestawów komputerowych z nieco eucharystyczną estetyką.
Rozczarowanie
Wrosły już te obrazy w polski pejzaż majowy, ale w tym roku, z powodu epidemii COVID-19, ich nie ma. Już od marca, gdy tylko szkoły zostały zamknięte, a liczba uczestników celebracji liturgicznych radykalnie ograniczona, kurie diecezjalne zasypywane były pytaniami, co w tym roku będzie z pierwszokomunijnymi uroczystościami. Wobec niejasnego stanowiska rządu co do tego, jak długo potrwają te ograniczenia, trudno było o jednoznaczną, pewną odpowiedź. Większość komunikatów kurialnych zawierała kilka możliwych scenariuszy wydarzeń. Niektóre diecezje wyrażały nadzieję, że może uda się przesunąć pierwsze komunie na czerwiec. Inne zasadniczo przewidywały, że najwcześniejszym możliwym terminem będzie wrzesień.
Co znamienne, większość diecezji uzależnia nowy termin uroczystości bardziej od tego, kiedy wznowione zostaną regularne zajęcia szkolne niż od zniesienia ograniczeń licznego uczestnictwa w celebracjach religijnych. Wyraźnie można rozpoznać, że pandemia i związane z nią ograniczenia podważyły nie tylko możliwość samej celebracji pierwszych komunii, ale także system przygotowania dzieci do pełnego uczestnictwa w sakramencie Eucharystii. Ujawniło się także, jak bardzo ów system przygotowania jest związany nie tyle z życiem parafii, co z lekcjami religii w szkole.
W zaleceniach i sugestiach wydawanych przez niektóre diecezje można znaleźć także takie, które wskazują możliwość bardziej zindywidualizowanego podejścia. Dotyczy to zarówno przygotowania, jak i samej celebracji. O ile jednak apele o zaangażowanie się rodziców w domowe, indywidualne przygotowanie dzieci słychać w wielu diecezjach, to sugestie indywidualnej celebracji pierwszej komunii nie są tak częste. Ten sposób postępowania rekomenduje metropolita łódzki abp Grzegorz Ryś czy bp Janusz Stepnowski z Łomży, podobne sugestie pojawiają się w diecezjach włocławskiej czy szczecińsko-kamieńskiej, a także w niektórych parafiach w Krakowie. Diecezja bydgoska również dopuszcza zmianę formy uroczystości pierwszokomunijnych na bardziej indywidualną, ale dopiero po powrocie dzieci do szkół.
Komunikacja we wspólnocie
Sytuacja epidemii nie stanowi jednak tylko wyzwania organizacyjnego dla rodziców i duszpasterzy. Przede wszystkim jest trudnym doświadczeniem dla dzieci. Ważne wydarzenie, do którego przygotowywały się od wielu miesięcy, może się – z ich perspektywy – nie odbyć. Owszem, do pierwszej komunii tak czy inaczej kiedyś pójdą, ale dla dziesięcioletniego człowieka, będącego na etapie rozwoju, w którym dominuje myślenie konkretno-wyobrażeniowe, fakt, iż nie odbędzie się to właśnie konkretne wydarzenie – o którym mu opowiadano, które sobie wyobrażał, którego oczekiwał – przesłania nowe, jeszcze nie do końca określone możliwości.
Tu ujawnia się waga jasnej komunikacji we wspólnocie Kościoła, która, niestety, miejscami szwankuje. W jednej z wielkomiejskich parafii rodzice (a więc i dzieci) nie otrzymali żadnego komunikatu ze strony duszpasterzy od początku kwarantanny aż do połowy kwietnia. Po ponad miesięcznym milczeniu zaproponowano im pierwszą komunię jeszcze w maju w „zindywidualizowanej” formie: codziennie w dni powszednie podczas jednej z mszy kilkoro dzieci miało przystąpić do komunii z towarzyszeniem kilkorga dorosłych. Propozycja u wielu rodziców wzbudziła konsternację.
Czytaj także: Ks. Andrzej Draguła: Kościół na kwarantannie
Warto zatem, by upowszechniły się takie działania, jakie podjęto w diecezji sandomierskiej, gdzie już w połowie marca pojawiło się ogłoszenie o konsultacjach zarówno z księżmi i katechetami, jak i z rodzicami, oraz zachęta do przesyłania swoich opinii na konkretny adres internetowy – zanim podjęte zostaną jakiekolwiek decyzje. To przecież rodzice najlepiej wiedzą, co myślą i przeżywają ich dzieci. Z drugiej strony, jak okazuje się podczas parafialnych spotkań z rodzicami, perspektywy, z jakich patrzą oni na obecne kłopoty z pierwszą komunią swych dzieci, są bardzo różne i potrzeba sporo czasu, by we własnym gronie mogli dojść do porozumienia. Szybkie forsowanie rozwiązań może doprowadzić do środowiskowych podziałów. Nie tak prosto znaleźć rozwiązanie, które uwzględniałoby teologię sakramentu, rozmaite społeczne potrzeby i – o czym nie wolno zapomnieć – brało pod uwagę perspektywę dziecka.
Szansa dla reformy
O tej dziecięcej perspektywie nie mogą zapomnieć dorośli, którzy powinni rozważyć, w jaki sposób najlepiej odpowiedzieć na wyzwanie postawione przez obecną sytuację. A jest nad czym myśleć, paradoksalnie bowiem przerwanie przez epidemię tradycyjnego sposobu inicjacji dzieci w najważniejszy sakrament chrześcijaństwa może stanowić okazję o niezwykle pozytywnym znaczeniu. By jednak tak się stało, trzeba poszukać innych rozwiązań niż po prostu opóźnienie tradycyjnego procesu przygotowań i przełożenie o kilka miesięcy uroczystości celebrowanych w niezmienionej formie.
Warto się zastanowić, czy owa forma nie wymaga głębokiej zmiany. W ostatnich latach komercjalizacja uroczystości pierwszokomunijnych przybrała rozmiary wzbudzające niepokój coraz większej grupy duszpasterzy i rodziców. Chodzi tu zarówno o rosnącą materialną wartość prezentów, które dzieci dostają „na komunię”, jak i o otoczkę samego sakramentu – tę w przestrzeni kościelnej i poza nią – np. coraz bardziej wystawne przyjęcia komunijne w drogich lokalach. Z drugiej strony siła społecznego nacisku była tak duża, że także wielu tych, którzy dostrzegali problem, miało spore trudności, by przeciwstawić się niechcianemu przez nich trendowi.
Być może dobrym rozwiązaniem byłaby zmiana formy pierwszych komunii na bardziej indywidualną. Taka reforma nie jest prosta i może, oczywiście, rodzić poważne trudności. Dla dzieci uroczystość pierwszokomunijna jest przecież mocnym doświadczeniem wspólnotowym – czymś, co przeżywa się w ważnej dla siebie grupie rówieśniczej. Ma to wartość nie tylko na poziomie psychologicznym czy społecznym, lecz także teologicznym: Eucharystia jest sakramentem wspólnoty. To teologiczne znaczenie w świadomości dziecka wcale nie musi wyrażać się w kategoriach explicite religijnych. Gdy matka jednej dziewczynki mówi: „Moja córka chodzi do niewielkiej klasy; jest bardzo zżyta z koleżankami, wszystkie bardzo przeżywały, że pójdą do komunii razem” – wyraża głęboko chrześcijańskie doświadczenie świata swojego dziecka.
Z drugiej strony warto uwzględnić argumentację abp. Rysia, który swoją zachętę do komunii indywidualnej uzasadnia, stwierdzając: „Chodzi o to, byśmy zrozumieli, że nie adresujemy Ewangelii do grupy, tylko zawsze do konkretnych osób. I czas epidemii w tym pomaga. Możemy tego doświadczyć w praktyce”.
W przypadku Eucharystii „bardziej zindywidualizowane” nie może znaczyć „poza wspólnotą”. Pierwsze pełne uczestnictwo dziecka w Eucharystii powinno dokonać się w ważnej dla niego wspólnocie. Tu pojawia się pytanie, jaka to jest wspólnota. Trudność w udzieleniu odpowiedzi wiąże się m.in. z dziwacznym sposobem rozdzielenia religijnej edukacji dziecka na część szkolną i parafialną (przykościelną). Co zrobić w przypadku, gdy dziecko chodzi do szkoły poza swoją parafią? Gdyby przystępowało do pierwszej komunii ze swoją klasą, byłoby to wydarzenie współtworzone przez ważną dla dziecka wspólnotę. Jeśli ma iść „indywidualnie”, to w którym kościele? W parafii, na terenie której leży szkoła i której duszpasterze dotąd je katechizowali? Czy w kościele, do którego chodzi co niedzielę i który dobrze zna (ale który może nie być kościołem wielu ważnych dla dziecka osób)?
Trzeba ponadto pamiętać, że – znów oddajmy głos rodzicom – „dzieci nie były przygotowywane na taki, trochę medytacyjny, rodzaj przeżycia”. Ewentualna reforma musi obejmować także zmianę, a więc w tym roku również wydłużenie sposobu przygotowań. Tak, aby dzieci były w stanie przeżyć bardziej indywidualne przyjęcie pierwszej komunii nie tylko jako utratę wydarzenia, w którym uczestniczy cała grupa rówieśnicza, lecz także jako duchowy zysk. Musi być tak prowadzone, by w swój dziecięcy sposób doświadczyły, że Ewangelia – jak określił to abp Ryś – skierowana jest konkretnie do niej/do niego.
Tu znów potrzeba czasu i dobrej komunikacji pomiędzy rodzicami a duszpasterzami. Bez intensywniejszego włączenia się rodziców w proces przygotowań dzieci do pierwszej komunii niewiele dobrego się stanie. Ale nie mogą oni być pozostawieni sami sobie. Tym bardziej że – co zauważają także niektórzy duszpasterze – w obecnej sytuacji wiele innych, kluczowych dla życia spraw wymaga ich zaangażowania. Kryzys to trudność, ale też szansa. Czy ją wykorzystamy? ©℗
Czytaj więcej w serwisie: Kościół wobec epidemii",PIOTR SIKORA,04.05.2020,https://www.tygodnikpowszechny.pl/wirus-i-wielka-tajemnica-wiary-163236
78,POD SZCZĘŚLIWĄ GWIAZDĄ,Rok 2021 może być dla Wielkiej Brytanii brzemienny w wydarzenia. Brexit i pandemia to tylko początek długiej listy.,"Dom z fotografii to stary młyn nad rzeką Thurso w Caithness, w północnej Szkocji. Scena wygląda magicznie: rzeczne fale przypominają kłęby dymu, niebo rozświetla zieleń zorzy polarnej, a nad wszystkim unoszą się niezliczone gwiazdy. Autorem jest brytyjski fotograf Ollie Taylor, specjalizujący się w nocnych obrazach. Jego prace ukazywały się w mediach na całym świecie.
Zdjęcie młyna w Caithness, które w listopadzie 2020 r. Taylor opublikował na Twitterze, spodobało się nie tylko miłośnikom nocnego nieba. Przyciągnęło też uwagę Iana Blackforda, jednego z liderów Szkockiej Partii Narodowej (SNP). Choć nie z powodów artystycznych.
Niebo nad Szkocją
Blackford zaatakował Taylora, zarzucając mu, że złamał obowiązujące w pandemii restrykcje dotyczące podróży i przyjechał do Szkocji z Anglii, by fotografować.
Jednak polityk najwyraźniej nie dość dokładnie śledził losy fotografa. Ten już wcześniej opisał w mediach społecznościowych, jak to epidemia skomplikowała mu życie, uniemożliwiając m.in. zaplanowany wyjazd do Islandii. W tej sytuacji postanowił przeprowadzić się na północ i tu pracować nad albumem o Szkocji i jej nocnym niebie. Gdy robił spektakularne zdjęcie zorzy polarnej nad starym młynem, przebywał zaledwie pięć mil od swojego nowego domu – właśnie w Caithness.
Nieprzyjemne nieporozumienie koniec końców przysporzyło Taylorowi w Szkocji nowych fanów: przepraszali artystę na Facebooku i zapewniali, że Szkoci to naród gościnny i przyjazny. Na swój sposób to jednak sytuacja symptomatyczna. Bo podobne spięcia zdarzają się ostatnio wcale często, a przybysze nie zawsze są na północy mile widziani. Powodem jest oczywiście pandemia i lęk przed wzrostem zakażeń w odludnych częściach kraju, gdzie do lekarza trzeba nieraz jechać kilkadziesiąt kilometrów.
Swoje dokłada też polityka: narastające napięcie na linii Edynburg–Londyn.
Rozedrgane Królestwo
Każdy z czterech krajów Zjednoczonego Królestwa może decydować o restrykcjach, w tym o podróżach i kwarantannie. Pandemia, z którą szefowa szkockiego rządu autonomicznego Nicola Sturgeon radzi sobie lepiej niż brytyjski premier Boris Johnson, sprawia więc, że łatwiej jest dziś podkreślać odrębność Szkocji. Sturgeon nie omieszka co i rusz przypominać, że granica między Anglią a Szkocją, choć w terenie niewidoczna, jednak istnieje.
Ian Blackford szybko przeprosił Olliego Taylora, tłumacząc się, że wyborcy z jego okręgu w szkockich Highlands (regionie odludnym i górzystym) boją się, iż łamanie zakazu podróży niesie ryzyko. Nie uchroniło go to od zarzutu, że nakręca antyangielskie nastroje.
Tymczasem w 2021 r. napięć szkocko-angielskich będzie raczej więcej niż mniej. W maju w Szkocji odbędą się wybory parlamentarne. Jeśli SNP wygra je z dużą przewagą – a na to wskazują wszystkie sondaże – Szkoci zażądają kolejnego referendum w sprawie niepodległości. Poparcie dla niej od miesięcy rośnie i stale przekracza 50 proc. Sprawa jest więc poważna i nawet rząd w Londynie jest już świadomy, że odmawianie Szkotom prawa do nowego głosowania nie rozwiązuje problemu.
Co mogłoby złagodzić napięcia wewnątrz Zjednoczonego Królestwa? Być może przyjęcie bardziej federalnego systemu. Do tego jednak trzeba dalekowzroczności i woli brytyjskich polityków. A ponieważ tych brakuje, nie można wykluczyć, że na Wyspach narastać będą zgoła inne nastroje, nacjonalistyczne, za które odpowiedzialny jest inny z tutejszych problemów – brexit.
Bez pracy i pieniędzy
Od początku 2021 r. Wielka Brytania już nie tylko formalnie, ale też praktycznie znajdzie się poza Unią Europejską. Gdy w połowie grudnia kończyłam ten tekst, nie było jeszcze wiadomo, czy ostatecznemu rozwodowi – po zakończeniu 31 grudnia 2020 r. okresu przejściowego – towarzyszyć będzie umowa regulująca na nowo relacje między Londynem a kontynentem.
Z umową lub bez, brexit to dla brytyjskiej gospodarki wyzwanie. Przynajmniej na początku. Pandemia sprawia, że w nową epokę Brytania wchodzi osłabiona. Bezrobocie w ostatnich miesiącach wzrosło i będzie rosnąć – według rządu liczba bezrobotnych może sięgnąć 2,6 mln (7,5 proc.). Obecnie bez pracy jest 1,6 mln Brytyjczyków. A co z tymi, którzy z powodu pandemii zostali „urlopowani”, czyli objęci programem pomocy dla przedsiębiorców, w ramach którego rząd płaci 80 proc. pensji „zawieszonego” pracownika? Program miał skończyć się w październiku, został przedłużony do marca 2021 r., ale nie będzie trwać wiecznie. Nie wiadomo, czy „urlopowani” będą mieli do czego wracać.

Kreatywna demonstracja pod hasłem „Jak przetrwać na ulicy”, mająca pokazać trudną sytuację artystów w czasie pandemii. Londyn, 8 października 2020 r. Fot. WIKTOR SZYMANOWICZ / AFP / EAST NEWS
Rok 2020 był ciężki także dla Olliego Taylora. Jak wielu małych przedsiębiorców, freelancerów i artystów pracujących na własny rachunek, przepadł on w sicie państwowej pomocy. – Rząd zignorował trzy miliony ludzi takich jak ja. Nie otrzymaliśmy żadnego wsparcia, choć musieliśmy przestać pracować – opowiada fotograf „Tygodnikowi”.
– Nie mogłem zarabiać, bo w mojej pracy muszę podróżować. Moi przyjaciele sprzedawali auta i domy, ja też musiałem sprzedać wiele z mojego sprzętu fotograficznego, żeby przeżyć – mówi artysta. – Rząd ma dla nas radę: przekwalifikujcie się, znajdźcie inną pracę. Przez ponad 10 lat budowałem moją firmę. Mam się teraz poddać?
Taylor ma drugi zawód, z wykształcenia jest architektem. Ale dla architektów też pracy nie ma.
Wyżywić Wyspy
Przez pandemię zwiększyła się liczba brytyjskich rodzin dotkniętych ubóstwem. Według niektórych szacunków nawet dwukrotnie. To oznacza, że 2 mln rodzin może nie mieć dość pieniędzy, by kupić żywność czy ogrzać mieszkanie. Między kwietniem a czerwcem 2020 r. aż 100 tys. osób było zmuszonych po raz pierwszy skorzystać z banku żywności. Od tego czasu zapotrzebowanie na taką formę pomocy się zwiększyło.
Tymczasem z powodu brexitu ceny żywności w sklepach zapewne wzrosną – jeśli uda się podpisać umowę handlową, wtedy tylko trochę (produkty importowane z Unii średnio o 4,7 proc., według London School of Economics), ale jeśli nie uda się porozumieć z Brukselą, wówczas znacznie (o 12,5 proc.).
Epidemia wepchnęła tysiące ludzi w ubóstwo żywnościowe, brexit może ich sytuację pogorszyć. Obawy budzi też ciągłość dostaw żywności importowanej z Unii, w tym warzyw. Szczególnie na początku należy spodziewać się opóźnień i utrudnień.
Może to takie prognozy, a może również potrzeba oderwania się od przygnębiającej codzienności zwiększyły zainteresowanie Brytyjczyków komunalnymi ogródkami działkowymi. Przeciętny czas oczekiwania na przyznanie ogródka zwiększył się do 18 miesięcy, a listy oczekujących w niektórych regionach liczą po kilkaset osób.
Obecnie w Anglii jest 330 tys. ogródków działkowych, w większości zarządzanych przez władze samorządowe. Ale mogłoby być ich więcej. Już latem apelowano, by grunty pod uprawy udostępniły ministerstwo obrony i Kościół anglikański. W końcu podczas II wojny światowej, gdy w ramach akcji „Kop dla zwycięstwa!” rząd propagował własne uprawy, aż jedna piąta warzyw i owoców pochodziła z przydomowych ogrodów i działek (w latach 2017-18 było to tylko 3 proc.).
Na Nowy Rok
Kalendarz Olliego Taylora na rok 2021 wypełniają fotograficzne wyjazdy i warsztaty, które chciałby prowadzić w całej Europie: na Wyspach Kanaryjskich, w Grecji, Islandii. Wygląda to optymistycznie. Ale czy będzie możliwe? – Musiałem je zaplanować, bo musiałem przesunąć moich klientów z roku 2020 na kolejny – tłumaczy fotograf.
Jednak nikt dziś nie wie, czy i kiedy podróże będą znów możliwe. Tym bardziej że w czasie pandemii wjazd do Unii dla obywateli państw trzecich (czyli po 1 stycznia także obywateli Wielkiej Brytanii) może być utrudniony.
Taylor planuje zostać w Szkocji na dłużej. – Może uda im się uzyskać niepodległość i ponownie dołączyć do Unii? – zastanawia się, bo brexit bardzo go martwi. A poza tym, jak mówi: – Caithness i sąsiednie Sutherland bez wątpienia mają najciemniejsze niebo w Wielkiej Brytanii.
W takich miejscach najlepiej widać gwiazdy. Również te szczęśliwe. ©℗",PATRYCJA BUKALSKA,28.12.2020,https://www.tygodnikpowszechny.pl/pod-szczesliwa-gwiazda-166068
79,JEST ŻYCIE NA STRYCHU,"Pamiętam podchmielonego górala, z którym czekałem na autobus. Zaczęliśmy rozmawiać i on mówi: panie, my mamy nietoperze, które nam kościół uratowały!","Izby, jasny lipcowy wieczór. Dolina zaczyna się przełęczą u stóp masywu Siwejki, kończy granicznymi słupkami. Asfalt zmienia się w szutrówkę, zabudowania w pastwiska, trzy potoki, potem las i Słowacja. Cerkiew to będzie sam środek doliny. Na zdjęciach wygląda to wyjątkowo malowniczo. Biała wieża kościoła i zielona buła Lackowej. Najwyższy szczyt Beskidu Niskiego, z tym łatwym do zapamiętania dziewięć dziewięć siedem nad poziom morza, i zabytkowa, pięknie wyremontowana cerkiew, tysiąc osiemset osiemdziesiąt coś.
Zuzanna Długosz, pseudonim „Baba z Gór”, to człowiek ­orkiestra. Łamigłówki dla dzieci? Owszem, są. Trochę za trudne? Nie szkodzi, są też kolorowanki dla przedszkolaków. Bilety? Będę mówiła, a syn w tym czasie pozbiera pieniądze. Słuchacze na kocykach, w półokręgu, zasłuchani. Pełna dyscyplina, czasem tylko śmielsze z dzieci postanawia na chwilę wprowadzić swoje porządki. Oto miastowi turyści na wakacyjnej pogadance.
Temat: nietoperze. Gwoździem programu mają być wieczorne wyloty jednego z europejskich przedstawicieli rzędu Chiroptera, który na strychu cerkwi ma letnią kolonię rozrodczą. Do zmroku jeszcze parę kwadransów, więc wprowadzenie jest długie i merytoryczne. Pomiędzy godziną siódmą a wpół do dziewiątej abstrakcyjny rzeczownik „nietoperz” zyskuje w głowach zgromadzonych całkiem pojemną definicję.
Badanie śrutówką
W Polsce żyje dwadzieścia siedem gatunków nietoperzy, przy czym im starsze źródło informacji, tym liczba ta jest mniejsza.
– Powodów jest parę. Raz, że obserwujemy gatunki, których dotychczas nie notowaliśmy. Dwa, że mamy i takie, które do tej pory uważaliśmy za inne – tłumaczy Rafał Szkudlarek, biolog, speleolog i chiropterolog. – I tak mamy na przykład od paru lat podkasańca wąskoskrzydłego, ­Miniopterus schreibersii, który wcześniej znany był po słowackiej stronie granicy, gdzie występował choćby w jaskini Aksamitka w Pieninach. Można się było domyślić, że skoro jest tak blisko, to musi tu zalatywać. I wreszcie kolega znalazł go w Ciężkowicach.
A więc plus jeden. Plus dwa to mogą być gacek szary i brunatny, których jakiś czas temu po prostu nie odróżniano i traktowano jak jeden gatunek, gacka wielkoucha. Podobnie było z karlikiem malutkim, który rozdwoił się wtedy, gdy okazało się, że nadaje na dwóch różnych częstotliwościach echolokacyjnych. Początkowo uznano to za dwa tzw. echotypy w ramach jednego gatunku. Potem jednak badania DNA kazały stwierdzić, że różnic jest więcej. W efekcie współczesne podręczniki znają karlika malutkiego i drobnego.
Nazwisko Szkudlarka padło tamtego lipcowego wieczoru w Izbach i od razu wylądowało w moim notesie. Spotykamy się na przełomie września i października. Dla chiro­pterologa to czas, gdy po tygodniach spędzonych na monitoringu stanowisk nietoperzy w całej Polsce siada do komputera, by obserwacje spisywać i analizować. Jesienią latające ssaki przenoszą się z letnich kolonii do zimowisk, gdzie – dzięki zmagazynowaniu pokaźnych ilości tłuszczu – przejdą w stan hibernacji. A wtedy nie należy im przeszkadzać.
Sezonowość tej pracy przypomina trochę roczny cykl ornitologa, który zajmuje się migrującymi ptakami. Ale, jak przekonuje Szkudlarek, to tylko pozory. – O ptakach generalnie wszystko wiadomo. Bierzesz lornetkę, łapiesz, obrączkujesz, wszystko jak na dłoni. Tymczasem gruntowne badanie nietoperzy umożliwiła dopiero technologia. Dawniej nie było takiej możliwości. Ktoś opisał kiedyś badania w Jaskini Nietoperzowej na Jurze Krakowsko-Częstochowskiej. Jak się strzeliło ze śrutówki, to ileś nietoperzy spadało z sufitu, ale trudno było nawet ocenić, jak dużo pozostało.
Detektor na taczkach
Jako działacz Polskiego Towarzystwa Przyjaciół Przyrody „Pro Natura” z Wrocławia Szkudlarek od ponad dwudziestu sześciu lat zajmuje się aktywną ochroną nietoperzy. Doświadczenie pozwala mu wskazać kilka punktów zwrotnych, dzięki którym możemy poszerzać naszą wiedzę o tych ssakach. Pierwszym było pojawienie się cienkich siatek do odłowu ptaków, które pozwoliły chwytać również nietoperze. Drugim, być może największym – wynalezienie detektora ultrasonicznego, czyli urządzenia, które przetwarza ultradźwięki na dźwięki słyszalne dla ludzkiego ucha. Po raz pierwszy dało się usłyszeć echolokację nietoperzy w terenie.
– Pamiętam – mówi Szkudlarek – pierwszy tego typu detektor, używany w Puszczy Białowieskiej. Był tak wielki, że powinno się go wozić na taczkach. Dziś wszystko jest mniejsze i poręczniejsze. Możemy słuchać i nagrywać te głosy w pełnym spektrum ich częstotliwości.
Najprostsze z detektorów – tzw. heterodynowe – pozwalają podsłuchiwać nietoperze nawet amatorom. Działają jak zwykłe radio z gałką wskazującą konkretną częstotliwość, na której wyłapują ultradźwięki i na bieżąco tłumaczą je na częstotliwości słyszalne. Szkudlarek: – Karlik drobny, o którym wspominaliśmy, nadaje najsilniej na częstotliwości 45 kHz. Karlik malutki na 55 kHz. Oczywiście nie jest tak, że słyszy się je wyłącznie na tych częstotliwościach. Sygnały są modulowane, ale na tej konkretnej częstotliwości natężenie jest największe. I to jest cecha charakterystyczna danego gatunku. Sygnały różnią się również strukturą, jesteśmy więc w stanie za pomocą prostej heterodyny, bez żadnej analizy komputerowej, wyłącznie ze słuchu, przypisać nietoperza, którego nie widzimy, do konkretnego gatunku. A jeśli nie gatunku, to przynajmniej rodzaju.
Kolejnym krokiem na drodze do badania nietoperzy była telemetria. Stało się to dopiero wtedy, gdy technologia pozwoliła zminiaturyzować nadajniki. Laik, który zna nietoperze tylko ze zdjęć, nie wie, jak niepozorne i drobne są to stworzenia. Żyjące w Polsce gatunki to maleństwa. Największe ważą raptem trzydzieści gramów, a więc tyle co wróbel. Rzadko to sobie uświadamiamy, zmyleni długością rozpiętych skrzydeł. Mikre rozmiary pozwalają większości nietoperzy wcisnąć się w najmniejszą szczelinę, by znaleźć schronienie przez zimnem i drapieżnikami.
Do zaskakujących faktów z życia nietoperzy dodać można jeszcze choćby to, że pływają, śpiewają, zawisają w locie niczym kolibry, a niektóre z nich polują również na lądzie, goniąc owady na czterech kończynach. Inne zjadają je bezpośrednio ze ścian budynków. Odpoczywają z głową w dół, bo pod sufitem znalazły ekologiczną niszę niezagospodarowaną przez inne gatunki.
Pełne wiaderko
Choć każdy gatunek ma swoją specyfikę, śledząc losy jednego można przyjrzeć się problemom ochrony całego rzędu zwierząt. Szkudlarek związał swoje zawodowe życie z podkowcem małym, jednym z najdrobniejszych polskich nietoperzy, o rozpiętości skrzydeł sięgającej dwudziestu pięciu centymetrów i masie do dziesięciu gramów. Podkowce mają brązowe futro, duże szpiczaste uszy, zaokrąglone skrzydła i krótki ogon. Podobnie jak np. nocki duże i orzęsione, na schronienia wybierają przestrzenie, po których mogą latać, a więc strychy lub – w zachodniej Europie – jaskinie. To odróżnia je od gatunków, które chronią się w szczelinach. Wisząc, podkowce otulają się błonami lotnymi skrzydeł. Przypominają wtedy wiszącą gruszkę lub kokon owada. Są góralami wśród nietoperzy – zamieszkują niemal wyłącznie obszary górskie i podgórskie.
Po II wojnie światowej podkowiec mały był w południowej Polsce gatunkiem raczej powszechnym. Uważano go za dominujący wśród nietoperzy Jury Krakowsko-Częstochowskiej. Ale potem przyszły lata 60. i 70. i rolnictwo zaprzyjaźniło się z silnie toksyczną chemią. Najpierw owadobójcze DDT, potem środki konserwacji drewna doprowadziły populację tego gatunku na skraj wymarcia. Z fauny paru europejskich państw w ogóle zniknął. W Polsce zostały pojedyncze osobniki.
– Na początku lat 90. – wspomina Szkudlarek – znaliśmy tylko jedną kolonię rozrodczą podkowca małego, w Jaworkach koło Szczawnicy. Sto osobników na strychu starej cerkwi. Kiedy byłem studentem, brałem udział w obozach naukowych poświęconych szukaniu podkowca. Robiliśmy odłowy, nasłuchy, chodziliśmy po kościołach. Znajdowaliśmy miejsca, w których natykaliśmy się na jego ślady czy zasuszone odchody. To były przede wszystkim budynki sakralne. Ale samych nietoperzy nie było. Przez to, że nie chowa się w szczeliny, tylko bezczynnie wisi, podkowiec był łatwy do wybicia. Kiedyś robiliśmy inwentaryzację w Krempnej, to jest sam środek Magurskiego Parku Narodowego. Pytam kogoś o nietoperze na strychu i słyszę: „Tak, były, zebraliśmy całe wiaderko i zakopaliśmy w ogrodzie”.
Pierwszym działaniem były rozmowy z proboszczami. Chodziło o to, żeby w tych miejscach, w których dawniej były podkowce, rozszczelnić strychy. Zrobić niewielkie otwory wlotowe, przez które nietoperze mogłyby dostać się do środka, a potem wylatywać na żer. Zwykle działało. Odtworzono dawne kolonie, a w Pienińskim Parku Narodowym udało się utworzyć zupełnie nową.
Kolejny etap odtwarzania populacji podkowca małego to zaskakująca opowieść, w której ochrona przyrody miesza się z ratowaniem zabytków. Wiejskie kościoły, w których żyły nietoperze, zwykle były w opłakanym stanie. W czasach sprzed akcesji Polski do Unii Europejskiej brakowało środków na proste remonty. W Jaworkach udało się przygotować gont na wymianę dachu, ale porzucono ten pomysł, kiedy kościelny zatruł się oparami impregnatu do nasączenia drewna. Mieszkańcy uznali, że skoro ich nie stać na prawdziwy remont, to zbudują sobie obok małą kaplicę. Ostatecznie pomoc przyszła z zagranicy – pieniądze dało Frankfurckie Towarzystwo Zoologiczne. Pewne środki udało się także wygospodarować wojewódzkiemu konserwatorowi przyrody z Nowego Sącza. W 1996 r. dach pokryła blacha. Tym samym udało się uratować i zabytek, i kolonię podkowca.
Metoda sprawdziła się w wielu innych zabytkowych obiektach, w których mieszkały nietoperze. – Bardzo ważne – podkreśla Szkudlarek – było to, że dla mieszkańców nietoperze stały się czymś pożądanym. Pamiętam nieco podchmielonego górala gdzieś w Małopolsce. Czekaliśmy na autobus, zaczęliśmy rozmawiać i on mówi: panie, my mamy nietoperze, które nam kościół uratowały! To był skok jakościowy: od zwierząt pogardzanych i zabijanych do takich, które ratują kościoły.
Z czasem w działania zaangażowały się m.in. regionalne dyrekcje ochrony środowiska i lokalne kurie. Podkowce – z pewną pomocą ludzi – uratowały łącznie ponad pięćdziesiąt budynków sakralnych. Wśród nich cerkiew w Izbach z drugiej połowy XIX w. W Polsce żyje dziś między czternaście a szesnaście tysięcy przedstawicieli tego gatunku i jest to jedna z większych krajowych populacji na kontynencie. Stało się tak dzięki „Programowi ochrony podkowca małego”, finansowanemu m.in. z funduszy unijnych. To jeden z największych tego typu programów w Europie, czym – jak podkreśla Szkudlarek – warto się chwalić.
Kraina podkowca
W Izbach zapada zmrok. Co miało zostać powiedziane, wybrzmiało. Słuchacze przenieśli się z kocyków pod północną ścianę cerkwi. Oczy skierowane są na kilka prostokątnych otworów, z których mają wylatywać podkowce. Lipcowy wieczór jest jasny, więc celuje również parę obiektywów.
„Baba z Gór” tłumaczy rolę drzew, które rosną dookoła kościoła. Dzięki nim sygnał echolokacyjny nietoperza ma się od czego odbić, więc zwierzę już na starcie ma świetne rozeznanie w terenie. Kiedy nie ma drzew, nietoperz leci w dół wzdłuż ściany budynku, a potem tuż nad ziemią, gdzie czekają na niego kuny i koty. Ważny jest też brak lamp ulicznych i iluminacji, które opóźniają zapadnięcie ciemności, a tym samym skracają czas żerowania. Wreszcie słychać pierwsze westchnięcia. Czarny kształt przeleciał nad głowami zgromadzonych, a zaraz za nim kolejne. Nie ma w tym żadnych fajerwerków, ale zainteresowanie wydaje się szczere.
Kraina podkowca nie jest obszarem geograficznym w ścisłym tego słowa znaczeniu. Raczej marką turystyczną i sposobem zainteresowania społeczeństwa problematyką ochrony wycinka przyrody. Obejmuje całe pasma Sudetów i Karpat wraz z ich przedgórzami. Pięć województw z małopolskim i śląskim na czele. Są też logotyp, znak jakości i złoty medal, którymi „Pro Natura” nagradza instytucje i obywateli zaangażowanych w sprawę podkowca.
Chodzi o to, żeby ludzie zaczęli się tym podkowcem chwalić. Ale na działaniach promocyjnych i edukacyjnych się nie kończy. – Większość stanowisk, które udało się odtworzyć, istnieje tylko dlatego, że co roku je monitorujemy – mówi Szkudlarek. – Czasami udaje nam się w ostatniej chwili zapobiec tragedii. Przyjeżdżam do jakiegoś kościoła i widzę siatki w oknach. Bo ptaki wlatywały. Myślę, że już po nietoperzach, że w środku znajdę same truchła podkowców. Na szczęście okazuje się, że siatki są dopiero od trzech dni. Wchodzę na strych, a tam siedemdziesiąt nietoperzy, ciągle żywych.
Inny przykład: Krynica-Zdrój, zabytkowa cerkiew, w której zamieszkały podkowce i nocki duże. Któregoś roku wszystkie nocki – ponad czterysta nietoperzy – zniknęły. Winne były reflektory iluminacji, którą sezon wcześniej gmina zamontowała na świątyni. „Pro Naturze” udało się załatwić ich likwidację. Kolonia zaczęła się mozolnie odtwarzać. Znalazły się pieniądze na remont. Nowy dach, wieżyczki, ogromna inwestycja. Gmina postanowiła się nią pochwalić. Kiedy współpracownik Szkudlarka przyjechał sprawdzić, co słychać u nietoperzy, ujrzał podnośnik i robotników montujących na cerkwi nowe oświetlenie. Na szczęście urzędnicy jeszcze raz wyrazili zrozumienie dla potrzeb nietoperzy.
– To mozolna praca i coraz częściej uświadamiamy sobie, że nie wszystko da się zrobić – mówi Szkudlarek. – Środowisko wciąż się zmienia. I będzie się zmieniać. Nawet jeśli uda się nam w nienagannym stanie zachować kościółek i przypilnować, żeby nikt nie montował oświetlenia, po jakimś czasie okaże się, że powstała nowa ulica albo osiedle, że las się odsunął albo wycina się drzewa wzdłuż potoku, nad którym latały nietoperze. Ochrona takich miejsc staje się coraz mniej skuteczna, za to coraz kosztowniejsza. Przykład z Niemiec, niedaleko Jeny, gdzie kilka lat temu zaproszono nas na objazd terenu związany z ochroną podkowca. Kościół, żerowisko, niedaleko miejsce zimowania. A pomiędzy jednym a drugim planowana autostrada. Na szczęście udało się przewalczyć, żeby schować ją w tunelu. Powiedzmy sobie szczerze: za pieniądze, które na ten tunel wydano, można by wyremontować całą masę budynków, uratować mnóstwo stanowisk.
Tym bardziej że, jak słusznie zauważa Szkudlarek, z kraj­obrazu polskiej wsi znika instytucja strychu. Stare domy rozpadają się, a nowe, które powstają w ich miejsce, są energooszczędne, więc szczelne i zagospodarowane co do metra kwadratowego. Jedną z prób znalezienia nowej niszy dla nietoperzy jest wspólny projekt „Pro Natury” i Lasów Państwowych. Polega na budowaniu nowych budynków-wież przeznaczonych wyłącznie dla nietoperzy. W lasach, z dala od wsi i terenów potencjalnych nowych inwestycji. Pierwszy taki dom powstał w wyludnionej osadzie wewnątrz Roztoczańskiego Parku Narodowego. Z zewnątrz wygląda na zwykłą drewnianą chałupę z zewnętrzną piwniczką. Jego jedyną funkcją jest dawanie schronienia nietoperzom. I choć efektów takich prac trudno spodziewać się szybko, pierwsze cztery zwierzęta wprowadziły się niemal od razu.
Borowiec piłkarski
Ktoś mógłby powiedzieć, że to mozolne odwracanie procesów synantropizacji, jakie zaszły w ekologii nietoperzy wiele wieków temu. Wtedy, gdy z lasów zaczęły znikać stare dziuplaste drzewa i wykroty, a do jaskiń coraz częściej zaglądali ludzie. Najciemniej okazało się pod latarnią – na opuszczonych strychach, gdzie nikt nie zagląda. Teraz, dla ich własnego dobra, trzeba nietoperze znów wyprowadzić z dala od ludzi.
Kiedy wymyślał projekt z wieżami, Szkudlarek zakładał, że to inwestycja na zapas. Zaczątek czegoś, co przyda się za dekadę lub dwie. Ale plany zweryfikowała pandemia. I wcale nie chodzi o plotkę, że nietoperze to rezerwuar wirusa. – Ludzie zaczęli się masowo wyprowadzać z miast na wieś. A jak miastowy kupuje dom na wsi, to nie chce dookoła siebie przyrody. W jednej z regionalnych dyrekcji ochrony środowiska usłyszałem, że dostają średnio w tygodniu dwa wnioski o zgodę na usunięcie nietoperzy z budynku, do którego ktoś się właśnie wprowadza. Możemy jeździć, przekonywać, żeby dać im spokój, ale czasami odbijamy się od ściany. Któregoś razu pojechaliśmy do pani, która kupiła domek w środku lasu. Skarżyła się, że ma nietoperze. Obejrzeliśmy dom, strych, nietoperzy nie znaleźliśmy. Okazało się, że one po zmroku latają po podwórku. Skandal, dzikie zwierzęta w środku lasu.
To jak przekonywać, by dać nietoperzom szansę? Odpowiedź: – Przede wszystkim mówimy o komarach. Obiegowa teoria głosi, że jeden nietoperz jest w stanie zjeść w ciągu nocy dwa tysiące komarów. Wraz ze zmieniającym się klimatem w Europie pojawia się coraz więcej przenoszonych przez owady chorób, takich jak malaria czy denga. Jesteśmy na nie kompletnie nieprzygotowani. Może się okazać, że ten nietoperz ochroni nas nie tylko przed swędzeniem, ale i uratuje nam życie.
Warszawa, środek jesieni, ciepły wieczór na Stadionie Narodowym, gdzie dwudziestu dwóch facetów ugania się za piłką. Nad ich głowami, w świetle jupiterów, przy tumulcie i wrzawie trybun, uwijają się ciemne sylwetki. Borowce wielkie, zgaduję, największe z polskich nietoperzy. Długodystansowi migranci, latają nawet na dwa tysiące kilometrów, a polować zaczynają jeszcze za dnia. Nietoperz, jeden niepozorny rzeczownik, a tyle nowych znaczeń, kontekstów, spostrzeżeń. ©",ADAM ROBIŃSKI,18.10.2021,https://www.tygodnikpowszechny.pl/jest-zycie-na-strychu-169389
80,NIEWAŻNE CZY WAŻNE,Błąd w sprawowaniu sakramentu chrztu może bardzo skomplikować życie. Przekonał się o tym duchowny z USA.,"Matthew Hood był księdzem przez trzy lata. Choć tak naprawdę – nigdy nim nie był. W swojej pierwszej parafii, w Dearborn koło Detroit, robił wszystko, jak należy: odprawiał msze, spowiadał, chrzcił, udzielał ślubów, namaszczał chorych, a w maju tego roku nawet bierzmował z upoważnienia biskupa. W drugiej parafii zresztą też, tyle że krócej – raptem przez miesiąc. Potem dowiedział się, że nie jest księdzem. A nawet chrześcijaninem. I że nigdy nim nie był.
W marcu, gdy zaczęła się pandemia, ks. Matthew dostał od ojca niewielką przesyłkę. Ludzie zamknięci w domach robili rzeczy, na które wcześniej brakowało czasu: pan Hood np. przeglądał stare kasety wideo z rodzinnych uroczystości. Wysłał synowi nagranie chrztu, z 1990 r. Ten, oglądając film sprzed 30 lat, zauważył, że udzielający mu chrztu diakon, Mark Springer z parafii w Troy, zamiast „ja ciebie chrzczę” powiedział „my ciebie chrzcimy”. Nic wielkiego. Raptem jedno słowo. Ale ks. Matthew pisał w seminarium pracę z sakramentologii, więc wiedział, że to może być ważne. Zadzwonił do swojego profesora teologii, potem poprosił o opinię znanego kanonistę, a na koniec przesłał kasetę kanclerzowi kurii. Wszyscy uspokajali, że zgodnie z zasadą domniemania ważności jego chrzest był skuteczny, a drobne błędy, wynikające z niezachowania prawa kościelnego, uzupełnia sam Kościół (reguła Ecclesia supplet).
Zresztą o tym, że diakon Springer chrzcił własnymi słowami, kuria biskupia wiedziała od dawna. A mówiąc bardziej precyzyjnie: dowiedziała się w 1999 r. i natychmiast zakazała tej praktyki. Powołana wtedy komisja teologów zdecydowała, że udzielone przez niego chrzty należy uznać za ważne.
Tymczasem 6 sierpnia w odpowiedzi na przysłane przez kogoś innego zapytanie Watykan wydał dokument, w którym stwierdza nieważność chrztu, jeśli zmieniona została tradycyjna formuła. Ks. Matthew miał problem.
Poganin z przypadku
Skoro nigdy nie został faktycznie ochrz­czony, to nie mógł przyjąć także innych sakramentów: komunii, bierzmowania i kapłaństwa. Prawo kanoniczne mówi, że „święcenia ważnie przyjmuje tylko mężczyzna ochrzczony” (kan. 1024). O nieważności tego sakramentu można zatem mówić w dwóch przypadkach: gdy osoba święcona nie ma chrztu lub nie jest męskiej płci. Wydawałoby się, że podczas kilkuletniego okresu przygotowania kandydata do kapłaństwa da się oba te warunki zweryfikować. A jednak.
By naprawić błędy z przeszłości, abp Allen Vigneron, biskup Detroit, zdecydował, że Matthew Hood powinien zostać jak najszybciej ponownie ochrzczony (właściwie nie ponownie, tylko po raz pierwszy skutecznie). Stało się tak 9 sierpnia. Podczas tej uroczystości otrzymał również sakrament bierzmowania i pierwszą komunię. Potem udał się na kilkudniowe rekolekcje, po których został wyświęcony na diakona, a po kolejnych dwóch dniach – 17 sierpnia – na księdza.
Osobisty problem ks. Hooda udało się szybko rozwiązać, ale dużo trudniej odkręcić to, co się przez trzy lata jego pracy nagmatwało. Nie mając ważnych święceń (a więc nie będąc księdzem) spowiadał, odprawiał msze, namaszczał umierających – a wszystko to nieważnie. Jedynie chrzcił zgodnie z prawem, bo – jak na ironię – do ważności chrztu nie jest potrzebny prawdziwy ksiądz, tylko prawdziwa formuła (dodajmy, że także prawdziwa woda i prawdziwa intencja). Dlatego diecezja Detroit prosi o kontakt wszystkich, którzy przyjmowali od niego sakramenty. Na pewno trzeba będzie powtórzyć tegoroczne bierzmowanie, być może również niektóre śluby (tu sprawa jest bardziej skomplikowana prawnie). Spowiedzi nieważnych powtarzać nie trzeba – póki człowiek żyje, ma szansę nadrobić zaległości. Gorzej z ostatnią spowiedzią i namaszczeniem umierających. Tu trzeba zdać się na Boże miłosierdzie. Abp Vigneron w liście do diecezjan uspokaja, że choć „łaska Boża jest związana z sakramentami, to nie jest związana sakramentami” (znowu różnicę robi jedno słowo). I że cieszyć się nią mógł zarówno ks. Matthew, który nie był księdzem, jak i wszyscy, którzy w dobrej wierze do niego przychodzili. Bo są na szczęście „pozasakramentalne drogi uświęcenia”, jak mówią teologowie.
Msze do nadrobienia
Ostatnim trudnym problemem do rozwiązania są msze odprawiane nieważnie przez ponad trzy lata. Prawo kanoniczne jest bardzo rygorystyczne (głównie po to, by zapobiec nadużyciom finansowym): za każdą przyjętą ofiarę, bez względu na jej wysokość, należy odprawić oddzielną mszę w intencji wskazanej przez ofiarodawcę. Diecezja szuka teraz sposobu, by z tego obowiązku się wywiązać – być może ks. Matthew, mając wreszcie ważne święcenia, będzie musiał jeszcze raz te wszystkie msze (a było ich ponad 1000) odprawić. Może pomogą inni księża. „Hurtowe” załatwienie sprawy (odprawienie jednej lub kilku mszy we wszystkich intencjach) nie wchodzi w grę. Taką decyzję mógłby podjąć jedynie Watykan, ale robi to w bardzo rzadkich przypadkach (np. po śmierci księdza-oszusta, który przyjmował ofiary od ludzi, a nie odprawiał mszy).
Z ks. Matthew nie udało mi się skontaktować. Unika mediów. Rzeczniczka prasowa kurii w Detroit tłumaczyła, że należy dać mu czas na odpoczynek i powrót do równowagi po duchowym rollercoasterze. Dodała też, że ks. Hood w ciągu kolejnych dni będzie dzwonił do osób, którym udzielał sakramentów, aby osobiście poinformować o swoim i ich problemie. Diecezja szuka też ludzi, których diakon Springer ochrzcił w latach ­1986-99. Wszystko wskazuje, że powinni ponownie przyjąć chrzest, komunię, bierzmowanie, a – w niektórych przypadkach – także zawrzeć małżeństwo.
Diakon Springer jest na emeryturze i nie wypowiada się na temat zamieszania, do jakiego doprowadził. Zaczynają się natomiast wypowiadać inni. W najbliższym czasie czeka nas ożywiona dyskusja teologiczna na tematy, które dotąd wydawały się czysto teoretyczne. Co ważniejsze – porządek łaski czy prawa? Czy sakrament to liturgiczny symbol, akt administracyjno-prawny, czy całkiem nowa rzeczywistość? Czy nie wystarczy uwierzyć w Boga, który działa, jak chce i kiedy chce? Czy trzeba wierzyć w Kościół i w to, że co zwiąże na ziemi, jest związane w niebie? I dlaczego dla jednych jest nieważne, czy było ważne, a dla innych wręcz przeciwnie? ©℗
Dziękuję p. Holly Fournier, dyrektor biura prasowego diecezji Detroit, za przesłanie szczegółowych wyjaśnień i fotografie, a ks. prof. Piotrowi Majerowi z UPJPII w Krakowie za konsultacje ­prawno-teologiczne.",EDWARD AUGUSTYN,31.08.2020,https://www.tygodnikpowszechny.pl/niewazne-czy-wazne-164663
81,DO PUSTEGO KOŚCIOŁA,"Nie ma wyboru, trzeba opanować sztukę zwracania się do niewidzialnych uczestników liturgii, obecnych (lub nieobecnych) przez internet. Teraz, kiedy na mszy św. w kościele nie może być więcej niż pięć osób, musimy, my księża, nauczyć się komunikowania ze wspólnotą niewidzialną.","24 marca o 17.00, w 75. rocznicę „Tygodnika”, odprawiłem w krakowskiej bazylice św. Floriana mszę św. za żywych i zmarłych redaktorów, pracowników, przyjaciół i nieprzyjaciół oraz za czytelników naszego pisma. Dziwna msza. W mroku nawy majaczyła jedna postać, potem zauważyłem jeszcze dwie. W kanonickiej stalli ustawiono statyw z kamerą. Transmituje ona wszystkie msze i nabożeństwa u św. Floriana, można w nich zdalnie uczestniczyć.
Zawsze przychodziło mi z trudem sprawowanie liturgii – a zwłaszcza mówienie homilii – przed kamerami. Homilia nie jest wyrecytowaniem tekstu, lecz niepowtarzalnym wydarzeniem, jak cała liturgia. Dlatego nie godziłem się na umieszczanie moich homilii w internecie. Wysłuchanie gadającej głowy to nie udział w liturgii, której integralną częścią jest homilia. Wykład, pogadanka, ostatecznie nauka rekolekcyjna – proszę bardzo. Ale wyrażających się przez liturgię wiary, nadziei i miłości nie da się transmitować. Tak to czułem.
Bo kiedy mówię do zgromadzonych ludzi, to dzielę się tym, czym sam żyję. Możemy popatrzeć sobie w oczy, oni widzą mnie, a ja widzę, jak reagują: mimiką, uśmiechem, wypisaną na twarzach uwagą. Ktoś pokiwa głową, ktoś się skrzywi. Widzę tego, który słucha, i tego, który drzemie. Kontakt nawiązany w czasie liturgii jest jedyny i niepowtarzalny. Protagonistami jesteśmy wszyscy. Nawet jeśli w niedzielę rano powtarzam mniej więcej homilię z soboty wieczorem, to nigdy nie jest to całkiem to samo. Zawsze ta poranna jest na nowo przemyślana.
A w 75-lecie „Tygodnika” pusty kościół…

FOT. GRAŻYNA MAKARA
Specjaliści przewidują, że ta sytuacja potrwa jeszcze co najmniej kilka miesięcy. Więc nie ma wyboru, trzeba opanować sztukę mówienia do pustego kościoła. Sztukę zwracania się do niewidzialnych uczestników liturgii, obecnych (lub nieobecnych) przez internet. Teraz, kiedy na mszy św. w kościele nie może być więcej niż pięć osób, musimy, my księża, nauczyć się komunikowania ze wspólnotą niewidzialną.
Nie milczącą, bo reakcje przychodzą natychmiast. Często zresztą dotyczą one technicznej strony (np. dziś rano: „zróbcie coś z głosem, bo huczy”). Są też głosy odnoszące się do meritum.
Często oglądam strony ojca Adama Szustaka OP, który „duszpasterstwo internetowe” prowadzi od dawna. Jego Droga Krzyżowa i codzienny różaniec „gromadzą” więcej osób, niż byłoby możliwe w realu. Jak on to robi? Nie wiem, czy dziś w seminariach klerycy się tego uczą. To ryzykowne, bo przewodniczenie modlitwie wspólnoty pod okiem kamery łatwo może prowadzić do przysłonięcia sobą Pana Boga. Mistrzostwo o. Szustaka polega na tym, że przewodnicząc modlitwie jest – jak inni – jej uczestnikiem. Oraz na tym, że kiedy mówi (a nie „głosi”), jest autentyczny i przekonujący. Jest kimś, kto się dzieli tym, czym sam żyje. No i nie ględzi, nie powtarza pobożnych banałów, i czasem zaskakuje interpretacją Ewangelii. Można się z nim w czymś nie zgadzać, nic nie szkodzi. Ważne, że ani trochę nie jest on zaprogramowanym, przewidywalnym do bólu robotem, powtarzającym wdrukowane mu teksty. Nie namawiam, żeby o. Szustaka naśladować, ale wszystkim radzę się od niego uczyć sztuki zdalnego komunikowania. Wiem, że takie dzielenie się wiarą jest od dawna znane, ale teraz stało się jedyną dostępną formą – trudną, bo szczególnie dobrze widoczne są w niej niedoróbki, fastrygi i usterki.
Coraz częściej słyszę, że msza św., homilia czy rekolekcje przez internet bardziej sprzyjają skupieniu. Zasięg internetowych posług religijnych jest nieporównywalnie szerszy niż usług (posług) świadczonych w kościołach. Skończy się pandemia, a one, wreszcie docenione, pozostaną.
Wciąż mi dotkliwie brak naszych wielkich spotkań w kościele. Jednocześnie odkrywam siłę tych nowych spotkań, bardziej duchowych niż fizycznych, a jednak prawdziwych, chociaż na odległość. ©℗
75-lecie „Tygodnika Powszechnego"" – czytaj więcej w serwisie specjalnym >>>",KS. ADAM BONIECKI,30.03.2020,https://www.tygodnikpowszechny.pl/do-pustego-kosciola-162876
82,SŁOWA BISKUPA BŁĘDNE I GROŹNE,"Podczas gdy wobec epidemii koronawirusa Episkopat zaleca dyspensę od niedzielnej mszy, abp Dzięga w liście pasterskim wyraźnie sugeruje, że nie można się zarazić przez wodę święconą ani przez komunię świętą do ust.","Abp Andrzej Dzięga napisał – wczoraj! – list pasterski do wiernych diecezji szczecińsko-kamieńskiej, który jest czytany podczas dzisiejszych mszy św., m.in. w katedrze, z transmisją online. Biskup wprawdzie wydał dostępne na stronach internetowych diecezji zarządzenie, by – zgodnie z przepisami państwowymi – na mszy nie było więcej niż 50 osób. Jego list jednak zawiera treści, które nie mają uzasadnienia teologicznego, a sugerują zachowania bardzo niebezpieczne dla zdrowia i życia ludzi w czasie rozszerzającej się pandemii.
Hierarcha zachęca: „Nie lękajcie się sięgać z wiarą po wodę święconą”. Boi się jej bowiem – twierdzi arcybiskup – diabeł, zaś „duszpasterze dbają, by była zawsze świeża i odnawiana przynajmniej raz w tygodniu. W razie potrzeby, woda w kropielnicach jest wymieniana dosłownie każdego dnia”.
W nawiązaniu do dzisiejszych czytań mszalnych abp Dzięga rozwija też refleksję nad wartością Eucharystii, w której spotykamy Jezusa. Byłoby to całkiem zrozumiałe i uzasadnione, gdyby nie łączyło się z bardzo wyraźnym apelem do wiernych: „Nie lękaj się, Siostro i Bracie, jeśli tylko możesz, przyjmować Świętej Komunii na kolanach i do ust”, związanym z uzasadnieniem, że „Chrystus nie roznosi zarazków ani wirusów”.
Słowa metropolity szczecińsko-kamieńskiego wyraźnie sugerują, że nie można się zarazić koronawirusem przez używanie wody święconej, a na pewno nie – przez przyjmowanie komunii świętej do ust. Są to stwierdzenia teologicznie błędne, empirycznie fałszywe i społecznie niebezpieczne.
CZYTAJ TAKŻE: Komunia też podlega prawom biologii >>
Błąd teologiczny polega na niezrozumieniu prawdy o wcieleniu Boga i opierającej się na niej nauki o Eucharystii. Katolicka wykładnia, sformułowana na Soborze Chalcedońskim, uznaje, że we wcieleniu nie nastąpiło zmieszanie natur boskiej i ludzkiej – lecz że ta druga zachowała wszystkie swoje właściwości. W konsekwencji ludzka natura Jezusa zachowała także wspólną nam wszystkim podatność na choroby. Gdyby koronawirus szalał na Bliskim Wschodzie w czasach Jezusa, On także mógłby się zarazić i zarażać innych. Kwestionowanie tego jest możliwe tylko w teologicznym kontekście bardzo bliskim niektórym wczesnochrześcijańskim herezjom: monofizytyzmu lub doketyzmu.
Gdyby koronawirus szalał na Bliskim Wschodzie w czasach Jezusa, On także mógłby się zarazić i zarażać innych.
Katolicka nauka o Eucharystii uznaje zaś, że konsekrowane chleb i wino, choć stają się Ciałem i Krwią Pana, to w swojej fizycznej warstwie zachowują własności materii, z której są zrobione. W konsekwencji wirus może się na nich przenosić tak samo, jak na każdym innym kawałku chleba i w każdej innej kropli wina.
Jeśli jest tak z konsekrowanymi chlebem i winem, to tym bardziej z wodą święconą. Przenosi ona wirusa, jak każda inna woda.
To więc bardzo dziwne i smutne zarazem, że biskup szczecińsko-kamieński rozwija w swoim liście teologię, która bliższa jest starożytnym herezjom niż katolickiej ortodoksji. Tragiczne jest zaś to, że ta teologia może przynieść społecznie katastrofalne skutki. Wielu ludzi, zwiedzionych biskupią argumentacją, podaną dodatkowo z biskupim autorytetem, może podjąć działania niebezpieczne nie tylko dla ich własnego zdrowia i życia – lecz także narażające zdrowie i życie ich bliskich.
Ten list to przejaw nieodpowiedzialności.
Zobacz więcej:
Serwis specjalny: pandemia koronawirusa
""Tygodnik"" na kwarantannę - wybór najlepszych tekstów dostępny bezpłatnie ",PIOTR SIKORA,15.03.2020,https://www.tygodnikpowszechny.pl/slowa-biskupa-bledne-i-grozne-162565
83,NIE KAŻDA TRWOGA PROWADZI DO BOGA,Pandemia wywołuje różne zachowania. Warto rozróżnić dojrzałe i niedojrzałe sposoby szukania religijnego wsparcia.,"Staropolskie przysłowie „Jak trwoga, to do Boga” może oznaczać zarówno to, że „niektórych ludzi dopiero krytyczna sytuacja skłania do modlitwy”, jak i spostrzeżenie, że „chłop się nie przeżegna, dopóki piorunu nie usłyszy”. W przysłowiu tym ukryta jest bowiem podwójna mądrość. Z jednej strony mówi nam o tym, że religijność wpływa na sposób, w jaki człowiek postrzega spotykające go w życiu trudności i jak sobie z nimi radzi. Z drugiej – każe odróżnić myślenie magiczne od myślenia religijnego.
Warto to przemyśleć w okresie obecnej pandemii i reakcji ludzi religijnych na jego obecność, bo mamy do czynienia w Kościele zarówno z pozytywnymi, jak i negatywnymi religijnymi strategiami radzenia sobie z tym zagrożeniem. A oprócz tego: z myleniem myślenia religijnego z myśleniem magicznym, i to nie tylko wśród „pobożnego ludu”, ale też wśród duchownych – biskupów i księży.
Katolicka magia
Obojętne, czy jesteśmy ludźmi religijnymi, czy nie, wszyscy wykazujemy podatność na myślenie magiczne. Jedno i drugie jest dla nas naturalne, ponieważ opiera się na naszej wrodzonej skłonności do wyszukiwania w środowisku intencjonalnych działań jakichś istot nawet wtedy, kiedy ich obecność nie jest widoczna. Kiedy już zostaną „zlokalizowane”, dochodzi do przypisywania im określonych motywów i stanów wewnętrznych oraz nadawania temu wszystkiemu sensu i znaczenia, po to, aby odnaleźć jakiś porządek w naturze. Zdaniem kognitywistów te „moduły poznawcze” generują zarówno myślenie religijne, jak i myślenie magiczne odnośnie do takich istot (np. Boga czy duchów), oraz nadają naszemu myśleniu o naturze teleologiczne ukierunkowanie i kształt.
Każdy z nas nie tylko z dzieciństwa pamięta sytuacje, kiedy szmer za oknem czy skrzypiące drzwi w pokoju były sygnałem, że „ktoś tu jest”. Owo „odczucie” jest naturalne, ale gdybyśmy za każdym razem ze śmiertelną powagą do niego podchodzili, nie potrafili się z niego otrząsnąć i kierowali się nim w życiu, świadczyłoby to o tym, że w najlepszym wypadku jesteśmy zabobonni, w najgorszym – że jest to objaw psychopatologiczny. W sytuacji niepewności czy zagrożenia jest to bowiem odruch ewolucyjny, ale tym, co odróżnia zabobonność będącą przejawem myślenia magicznego od myślenia religijnego, jest dążenie do kontroli świata niewidzialnego (duchowego).
W myśleniu magicznym mamy bowiem do czynienia z przekonaniem, że można spowodować skutek posługując się środkami, które w dużym stopniu działają automatycznie (np. zaklęciami „leczyć” choroby). Przy niemagicznej próbie kontroli przyjmuje się, że skutek ten musi zostać osiągnięty przy użyciu „normalnych” środków (np. lekarstw) bądź za pomocą modlitwy. W tym drugim przypadku chodzi więc o to, aby się zwrócić do instancji ponadludzkiej, od której woli i przychylności zależy wysłuchanie prośby o powrót do zdrowia. Modlitwa nie działa tutaj jak zaklęcie, jest bowiem prośbą i oczekiwaniem, a nie werdyktem wymuszonym na Bogu.
W magicznym podejściu do religii wiara staje się synonimem siły duchowej służącej do kontrolowania świata widzialnego i niewidzialnego, tak jakby nie istniały prawa przyrody albo Bóg „zawieszał je” uznaniowo. „Nie lękajcie się sięgać z wiarą po wodę święconą” – wzywał diecezjan w czasie pandemii ordynariusz szczecińsko-kamieński abp Andrzej Dzięga. Boi się jej bowiem diabeł, jak wyjaśniał, a „duszpasterze dbają, by była zawsze świeża i odnawiana przynajmniej raz w tygodniu. W razie potrzeby, woda w kropielnicach jest wymieniana dosłownie każdego dnia”. O teologicznych błędach zawartych w takim myśleniu pisał na stronie „Tygodnika” Piotr Sikora.
Polecamy: Piotr Sikora: Słowa biskupa błędne i groźne
Psycholodzy podkreślają jednak, że oceny tego, czy mamy do czynienia z magicznym myśleniem i działaniem w obrębie wiary, czy też z religijną działalnością symboliczno-ekspresyjną – w tym przypadku dojrzałym podejściem do sakramentów i sakramentaliów – nie da się poprawnie sformułować na podstawie samego zachowania, a więc bez poznania intencji podmiotu. Poza tym, granica między zabobonami a wiarą nie musi być zawsze łatwo dostrzegalna ani nieprzekraczalna. Bez względu jednak na to, jak często byśmy wymieniali wodę święconą, idea, jaka za nią stoi w walce z koronawirusem, jest katolicką magią. Nawet jeśli wierzymy w moc wody święconej w przypadku działania złego ducha, to przecież wirus nie jest bytem duchowym. Jej używanie w takich okolicznościach nie jest wyrazem zaufania Bogu, tylko jego parodią.
Dojrzałe i niedojrzałe postawy
Ludzie zwracają się do religii, gdy szukają pociechy, chcą zaspokoić potrzebę więzi, nadać znaczenie doświadczeniom życiowym i poradzić sobie z przeciwnościami losu. Robią to jednak na różne sposoby. Psycholodzy wyróżnili trzy główne style – dwa pozytywne i jeden negatywny.
Pierwszym pozytywnym stylem, zmierzającym do przywrócenia człowiekowi kontroli nad sytuacją trudną, jest „strategia współpracy z Bogiem przy rozwiązywaniu problemu”. W tym przypadku osoba wierząca podchodzi do rozwiązania problemu poddając się woli Boga, ale równocześnie starając się zrozumieć, czego Bóg od niej oczekuje, traktując Go jako partnera. Będzie więc szukała duchowego wsparcia u Niego, poczucia bliskości z Nim, traktując napotykane trudności jako część Bożego planu lub czegoś potencjalnie pozytywnego, a więc „lekcję od Boga”, dzięki której można nauczyć się czegoś ważnego i zbliżyć się do Niego. Aby doznać pocieszenia, otuchy i wsparcia z Jego strony, będzie się uciekała do modlitwy i sakramentów, szukała wsparcia duchowego czy społecznego we wspólnocie Kościoła.
Drugi pozytywny styl związany jest z „nakierowaniem na siebie”. W tym przypadku osoba wierząca nie prosi o cud, o bezpośrednią Bożą interwencję, ale wierzy, że jeśli spotkają ją jakieś trudności, to Bóg obdarzy ją wystarczającymi umiejętnościami i zasobami, aby sobie z nimi poradziła. Oba te style prowadzą do przemiany życia poprzez nadanie mu nowego kierunku i celu, i są pomocne w pozbywaniu się negatywnych emocji – żalu, gniewu, złości.
Dostosowanie się do rygorystycznych ograniczeń państwowych i kościelnych, mających na celu przeciwdziałanie rozprzestrzenianiu się groźnego wirusa, bez wyrażania niezadowolenia z postawy duchownych i innych wiernych, czy pretensji do samego Boga za brak „heroizmu Kościoła”, jest przejawem owych pozytywnych strategii religijnego radzenia sobie ze stresem i trudnościami.
W odróżnieniu od nich negatywnym stylem radzenia sobie z trudnościami jest „przerzucanie odpowiedzialności na Boga”. Tutaj trudna sytuacja jest postrzegana jako kara Boża za grzechy, brak wiary i pobożności wśród osób bądź narodów czy też wynik działania szatana. Pod pozorem posłuszeństwa Bogu takie osoby szukają w innych źródła swoich lęków, wskazują zastępcze „kozły ofiarne”, a ich wiara zostaje zdominowana przez agresję przebraną w formuły nawoływania do pokuty.
Czytaj także: Edward Augustyn, Artur Sporniak: Świat w stłuczonym lustrze
Tacy samozwańczy „kaznodzieje” i „prorocy” Apokalipsy uważają, że potrafią odczytać sens kataklizmów i trudnych sytuacji, i czynią to „w imieniu” Boga. Ich „ewangelizacja”, jak miało to ostatnio miejsce w przypadku apelu organizatorów „Różańca do granic” (wystąpienie Lecha Dokowicza i Macieja Bodzińskiego na YouTubie pt. „Wezwanie do pokuty”), jest formą agitacji opartą na „efekcie pocieszenia”. Po tyradach dotyczących winy i potępienia duszy, bo wirus jest „karzącym wysłannikiem Boga”, proponują łaskę i zbawienie poprzez uznanie wiary w sprawiedliwego, bo mściwego Boga, i przystąpienie do ich pokutnego „ruchu”, a więc przejście na właściwą, „niezepsutą” stronę społeczeństwa i Kościoła.
Jest to wypróbowana strategia, co pokazują badania psychologiczne, gdyż kreowanie poczucia bezwartościowości i bezsilności zwiększa prawdopodobieństwo nawrócenia religijnego albo przystąpienia do grupy wyznaniowej. Czym innym jest jednak wzywanie do nawrócenia, a czym innym usprawiedliwianie nim poglądów bardzo wątpliwych teologicznie. Jak bowiem trafnie wyraził to abp Grzegorz Ryś w liście do wiernych archidiecezji łódzkiej: „Pandemia nie jest twarzą Boga! Jego twarzą jest Miłość”.
Religia jako mechanizm obronny
W negatywnym stylu radzenia sobie z sytuacjami trudnymi religia staje się formą mechanizmu obronnego opartego na specyficznych błędach poznawczych. Amerykański psycholog religii prof. Kenneth Pargament z Bowling Green State University wyróżnił kilka takich błędów.
Są to błędy: (1) jednostronności – gdy dochodzi do absolutyzacji religijności, czyli gdy nie jest ona równoważona przez inne wartości (w przypadku pandemii odwołanie się np. do wskazań nauki); (2) maski – gdy religia staje się maską dla realizacji celów niereligijnych (np. politycznych czy społecznych); (3) wyjaśniania – gdy uzurpuje sobie prawo do wyjaśniania wydarzeń wyłącznie z własnej, czyli religijnej perspektywy, z pominięciem innych, alternatywnych interpretacji, zwłaszcza potwierdzonych empirycznie (np. że komunia na język nie przenosi wirusa albo woda święcona działa jak lekarstwo); (4) kontroli – polegający na poszukiwaniu wyłącznie religijnych rozwiązań problemu, z ­pominięciem innych możliwości, szczególnie w sytuacjach kontrolowanych (będzie to np. wzywanie do procesji i wspólnych nabożeństw, bo Bóg nie dopuści do zarażenia ich uczestników, chociaż wiemy, że w tłumach wirus roznosi się szybciej i szerzej. Chodzi więc tutaj o bierne oczekiwanie na cud w sytuacji oczywistego zagrożenia zdrowia i życia, a więc o religijną nadkontrolę); (5) umiaru – a więc nieumiarkowanych czy skrajnych postaw (np. apatii czy fanatyzmu religijnego) objawiających się chociażby w niezdrowej „obsesji” Eucharystii.
Z religijnością jako mechanizmem obronnym mamy również do czynienia wtedy, kiedy jest ona: (a) niezróżnicowana – a więc kiedy przekonania i praktyki religijne są stereotypowe i ubogie (wirus to na pewno kara Boska, bo Bóg jest sędzią sprawiedliwym, który za dobro wynagradza, a za zło karze, a przecież świat jest zepsuty); (b) podzielona – gdy istnieje rozłam między przekonaniami a praktykami: chociaż nie chodzę do kościoła, muszę teraz do nich „dołączyć”, żeby dmuchać na gorące i się nie zarazić; (c) sztywna – gdy sprzyja powstawaniu uprzedzeń i stereotypów („to bezbożni ściągnęli na nas to nieszczęście”); oraz (d) niepewna – gdy relacja z Bogiem jest lękowa, ambiwalentna i/lub unikowa (Bóg nam nie pomoże, bo teraz nas karze, wirus jest jego posłańcem).
Prawdziwy kult
Mówiąc o sposobach szukania wsparcia u Boga w obliczu epidemii, pamiętajmy, że sama trwoga to za mało, aby wyjść naprzeciw trudnościom. Odwoływanie się do religijnych strategii radzenia sobie ze stresem zależy od trzech grup czynników: osobistych, sytuacyjnych i kontekstowych. A więc od tego, kto odwołuje się do religii, jaką rangę ma trudna sytuacja i jak problem rozwiązują inni.
Tak się złożyło, że trzecia niedziela Wielkiego Postu była „narodową próbą wiary” ze względu na apel biskupów, aby w tym dniu pozostać w domu i nie iść do kościoła. Na tę niedzielę przypadła również Ewangelia, w której Jezus zwracając się do Samarytanki powiedział: „Nadchodzi jednak godzina, nawet już jest, kiedy to prawdziwi czciciele będą oddawać cześć Ojcu w Duchu i prawdzie, a takich czcicieli szuka Ojciec. Bóg jest duchem; trzeba więc, by czciciele Jego oddawali Mu cześć w Duchu i prawdzie” (J 4, 23-24).
Żadna modlitwa prywatna ani wspólnotowa nie może zastąpić Eucharystii. Katolicyzm jednak nie sprowadza się do chodzenia na mszę. Jak więc zrozumieć tych, którzy „musieli” pójść na mszę do kościoła? Abstrahując od przypadków ignorancji polegającej na minimalizacji bądź marginalizacji zagrożenia, ci, którzy nie zostali w domach, wcale nie musieli tego zrobić w imię wiary w Boga i oddania mu należnej czci. Teoria przywiązania pozwala nam bowiem przewidzieć, jak zareaguje osoba wierząca na sytuacje stresowe w życiu. Ów przymus bycia w kościele może mieć pozareligijną przyczynę w lękowym bądź unikowym stylu przywiązania, który nie poddaje się zwykłym zmianom sposobu myślenia – a więc także dyspensom kościelnym czy zachętom biskupów.
Z badań wiemy, że większość ludzi, którzy doświadczyli radykalnego nawrócenia, charakteryzuje się lękowym stylem przywiązania. W głębi serca czują się oni niegodni miłości Boga i są przekonani, że nawet jeśli Bóg jest istotą pełną miłości, to Jego miłość do nich jest warunkowa lub niepewna. Lękowy styl przywiązania wypełnia życie poczuciem niepewności i strachem. Nie będę miał grzechu, skoro mówią tak biskupi, ale jak nie pójdę w niedzielę na mszę, to Bóg mnie ukarze przy innej okazji.
Przywiązanie unikowe prowadzi z kolei do izolacji i samotności, bo rytuały stają się albo puste, albo traktowane jak talizmany. W przypadku stylu bojaźliwo-unikowego osoba dystansuje się od Boga powodowana strachem przed karą. W głębi serca czuje się niegodna miłości Boga i boi się, że Bóg może ją ukarać, ponieważ jawi się On jej jako istota odległa, która może być groźna. Z kolei w podtypie lekceważąco-unikowym dominuje przeświadczenie, że polegać można tylko na sobie, gdyż Bóg pozostaje istotą odległą i zawodną, tak więc w relacji z Nim nie można liczyć na zbyt wiele. W przypadku stylu unikowego msza przesłania samego Boga, bo jest traktowana jak talizman albo substytut bycia w relacji z Bogiem, gdyż jest się w kościele z innymi.
Czytaj także: Korona sprawdza - rozmowa z prof. Bogdanem de Barbaro
Bóg jako obiekt przywiązania nie podąża tropem wytyczonym przez logicznie wywnioskowane przekonania na Jego temat, i nie wszystkich przekonają zachęty czy groźby hierarchii. Obraz Boga to złożona psychiczna rzeczywistość. Kształtuje się on nie tyle w procesie wierzenia w „coś”, ile raczej w sposobie odnoszenia się do „kogoś” (pisałem o tym w „Tygodniku” nr ­51-52/2019), i zawsze ma w sobie znamiona ambiwalencji. Oprócz miłości, przywiązanie do Boga budzi również lęk i żal, a sytuacje graniczne potrafią ową ambiwalencję jeszcze wyostrzyć.
Nie wchodząc „w buty Pana Boga” można powiedzieć, że w dobie pandemii koronawirusa jesteśmy bardziej, a nie mniej wezwani do tego, żeby Mu oddawać cześć w Duchu i prawdzie. Może to więc oznaczać siedzenie w domu zamiast w kościele, przyjmowanie komunii duchowej albo na rękę, a nie do ust, służbę bliźniemu, a nie straszenie piekłem, nietraktowanie sakramentaliów jak talizmanów oraz nauczenie się na nowo tego, co dla wielu przestało być oczywiste, czyli patrzenia na życie w świetle wieczności.
Pandemia budzi lęk, sprawia, że nasze codzienne poczucie kontroli nad życiem radykalnie się kurczy, dlatego może być również zachętą do fanatycznej religijności objawiającej się w zdominowaniu wiary przez magiczne myślenie i praktyki bądź apokaliptyczne wizje świata i potępianie „niewiernych”. Nie każda trwoga prowadzi do Boga. Jeśli chcemy, żeby nam pomógł, nasza wiara musi się oprzeć pokusie fundamentalizmu.
Jak powiedziałby w tych okolicznościach zmarły w 2002 r. dominikanin i mistyk o. Marie-Dominique Molinié: „odwaga, która pozwala się lękać, jest koniecznym warunkiem naszego wyzwolenia, naszej radości, naszego zbawienia”. Ów lęk nie jest jednak, i nie powinien być, paniką. Bóg nie poddaje nas cierpieniu po to, by nas narazić na niebezpieczeństwo. Jaką lekcję z tego wyniesiemy, w dużym stopniu wyznaczy nasza wiara. ©
CZYTAJ WIĘCEJ:
Pandemia koronawirusa - serwis specjalny
Tygodnik na kwarantannę - wybór najlepszych tekstów dostępny bezpłatnie!",KS. JACEK PRUSAK SJ,23.03.2020,https://www.tygodnikpowszechny.pl/nie-kazda-trwoga-prowadzi-do-boga-162740
84,OBYWATELSKIE ESPRESSO,Mieszkający w Polsce Białorusini do niedawna nawet nie utrzymywali między sobą kontaktów. Na fali protestów w ojczyźnie budzą się i oni.,"Yahor Kandratsiuk produkuje czarne, milicyjne pałki. To rekwizyty na performans. A Sasza Reznikow szykuje się do występu. Zaśpiewa białoruską balladę ludową, która stała się pieśnią opozycji. – Nasz performans to wizualizacja przemocy i gwałtu na narodzie. Ale kreatywność już została uwolniona, a wraz z nią setki tysięcy ludzi zdolnych do tworzenia nowej rzeczywistości – mówi Viktoria Hardzei, jedna z organizatorek ­akcji.
Imigranci się liczą
Yahor mieszka w Polsce nieco ponad rok, w Gdyni ledwie od paru tygodni. Sasza jest 14 lat w Polsce, z czego 10 w Gdyni. Obu zaskoczyły masowe protesty w ojczyźnie i brutalność, z jaką odpowiedziała władza. – Przez te wszystkie lata nie miałem kontaktu z Białorusinami. Zajmowałem się głównie sztuką, a do polityki praktycznie się nie odnosiłem – mówi Sasza Reznikow, który w 2010 r. debiutował na deskach Teatru Muzycznego w Gdyni w sztuce „Lalka”.
Historia Yahora jest analogiczna, choć krótsza. Jako informatyk dostał pracę w firmie w Pomorskim Parku Naukowo-Technologicznym. – W Polsce mieszkam od początku lata 2019 roku. Choć na Białorusi brałem udział w protestach, to przez pierwszy rok tutaj nie miałem żadnych znajomości z Białorusinami. W Trójmieście nie znałem nikogo z Białorusi jeszcze do początku tego lipca, a okazało się, że sporo nas tu mieszka – uśmiecha się Yahor ubrany w koszulę z białoruskim haftem ludowym, którą kupił w kraju podczas ostatniej wizyty w rodzinnym Brześciu. – Jak zacząłem poznawać ostatnio innych Białorusinów, mówili to samo. Że mieszkali tu przez długi czas bez żadnego kontaktu z rodakami, a potem to wszystko wybuchło.
Białorusini, którzy osiedlają się w Polsce, szybko wsiąkają w polskie społeczeństwo, uczą języka, zarabiają pieniądze, wychowują dzieci. – Łatwo się asymilują albo udają Rosjan. Jakiś czas temu poszłam do wegańskiej knajpki, gdzie baristą jest Białorusin. Zagadałam więc po naszemu, a ten mnie pyta, czemu mówię do niego po białorusku? – opowiada Nadzieja Dąbrowska Viarbouskaya, która organizowała w Trójmieście różne akcje solidarności z białoruskim narodem.
W Warszawie byli zawsze aktywni, jednoczyli się i organizowali koncerty „Solidarni z Białorusią”. Demonstracje, pikniki w Noc Kupały. W innych miastach było z tym gorzej. Motorami trójmiejskiej integracji są od lat kobiety. Jak Lenka Janukowicz z Gdańska i Viktoria Hardzei z Sopotu. Obie przyjechały tu 10 lat temu dzięki Programowi Stypendialnemu im. Konstantego Kalinowskiego dla Białorusinów niemogących ze względów politycznych studiować w kraju. Lenka za udział w protestach po wyborach prezydenckich w 2010 r. została wyrzucona z uczelni. Viktorię do Polski wysłał ojciec. – Na Białorusi nikt, kto ma odmienne zdanie, nie może czuć się bezpiecznie. Ojciec do tej pory cieszy się, że nie jestem tam, bo znając mój charakter, to już bym była nieżywa albo ledwo żywa – mówi Viktoria.
Jak hitlerowcy
– Nasza noblistka Swiatłana Aleksijewicz na początku myślała, że Białorusini to jest taki nie-naród, który mówi półjęzykiem. A teraz widzi, że to jest naród, który zadziwił cały świat. Jestem tego samego zdania: o Białorusi, która zawsze była taka cicha, skromna, zachowawcza, teraz zrobiło się głośno – opowiada w teatralnym korytarzu 34-letni Sasza Reznikow.
Przed wyjazdem z kraju w 2006 r. też uczestniczył w powyborczych manifestacjach. Protestowali na głównym placu Mińska przez cztery dni i noce, aż zgarnęła ich milicja. Trafił na 10 dni do aresztu. – Owszem, traktowali niegrzecznie, pałowali. Ale nie w takiej skali: teraz ci, którzy zatrzymują, przypominają hitlerowców, którzy wchodzili do białoruskich wsi i wszystko palili.
Po zwolnieniu Sasza został wyrzucony z Akademii Sztuk, gdzie studiował na wydziale teatralnym, i z Teatru Białoruskiej Dramaturgii, gdzie pracował. Plany na wymarzony zawód w ojczyźnie wzięły w łeb. Dzięki stypendium Kalinowskiego przyjechał na studia do Krakowa, gdzie skończył Akademię Sztuk Teatralnych. – Szybko się tu odnalazłem. Po niecałym roku już miałem polską dziewczynę. Jesteśmy mentalnie bardzo podobni. Polacy trochę więcej narzekają. A Białorusini, przynajmniej do tej pory, zdawali się myśleć: „Jak źle, to trudno, przeżyjemy jakoś”.

Protest „Stop przemocy na Białorusi”, Gdynia, 13 września 2020 r.
O rok młodszy od Saszy Yahor nie musiał za wymarzoną pracą emigrować. Jako informatykowi nie żyło mu się źle. – Ale bardzo mi się nie podobało to, co się działo na Białorusi, i że ludzie swoim milczeniem to akceptują. Oraz że nieliczni chcą coś razem robić, a nie tylko w kuchni pogadać o tym, jak jest źle.
Przez ostatnie dwa lata przed emigracją uczestniczył w protestach w Brześciu przeciw truciu środowiska przez fabrykę akumulatorów. – Tyle że uczestniczyło w nich niewielu. Z miasta, które ma populację 360 tysięcy, średnio dwieście osób. Wyjeżdżając z Białorusi myślałem, że na to, co się dzieje teraz, będzie trzeba czekać jeszcze pięć, dziesięć lat.
Bloger prawdę ci powie
Dlaczego w końcu przelała się czara goryczy? Reznikow i Kandratsiuk są zgodni: dużą rolę odegrała pandemia. – Łukaszenka obrał dosyć dziwny sposób walki z nią. Powiedział, że tego wirusa nie ma – mówi Sasza.
Yahor: – Zamiast kwarantanny dyktator zwoływał parady i czyny społeczne. Władza nie zakupiła niczego dla ochrony lekarzy i zwykłych ludzi, więc oni sami zaczęli się organizować. Myślę, że to było pierwszym czynnikiem budującym społeczeństwo obywatelskie.
Polecamy: PROTESTY NA BIAŁORUSI - serwis specjalny ""Tygodnika Powszechnego""
Drugim był wzrost świadomości. Pojawili się blogerzy. Najpierw Niechta, czyli 22-letni Ściapan Puciła mieszkający w Polsce. Później Siarhiej Cichanouski, który postanowił kandydować w wyborach prezydenckich, ale nie został do nich dopuszczony, a wreszcie go aresztowano (to wtedy w wyborach wystartowała jego żona Swiatłana i, jak wierzą Białorusini, faktycznie je wygrała).
– Dzięki blogerom ludzie zaczęli więcej rozumieć. Bo w małych miasteczkach wiedzą, że u nich jest źle, ale przez propagandę w telewizji myślą, że tylko u nich. A blogerzy pokazywali, że problemy są wszędzie i że musimy coś z tym robić – mówi Yahor.
– Według moich obserwacji bardzo dużo ludzi zmieniło opcję w sam dzień wyborów – dodaje Sasza. – Mogli nawet zagłosować na Łukaszenkę, ale kilka godzin później zobaczyli, jak władza brutalnie aresztuje, rzuca granaty, strzela z gumowych kul. Z każdym dniem manifestantów było coraz więcej.
Marsz solidarności
Dziś wszyscy wiemy, co dzieje się za naszą wschodnią granicą. Ale jeszcze trzy lata temu wielkie coroczne wydarzenie – plenerowy koncert „Solidarni z Białorusią” organizowany w Warszawie od 2006 r. – został zdegradowany do kameralnych spotkań muzycznych w klubach. Powodów było kilka: spadek zainteresowania sprawami białoruskimi wśród Polaków, wśród polskich mediów, brak nadziei na zmiany polityczne na Białorusi.

Yahor Kandratsiuk, wrzesień 2020 r.
Sasza Reznikow pod koniec sierpnia podczas koncertu Teatru Muzycznego w Muszli w Gdyni opowiadał publiczności o sytuacji Narodowego Teatru Akademickiego im. Janki Kupały w Mińsku, którego dyrektor Paweł Łatuszka stracił pracę za poparcie antyrządowych protestów. W ramach solidarności wymówienie złożyła większość zespołu. W czasie koncertu w Muszli na budynku teatru ­wyświetlano biało-czerwono-białą, zakazaną przez reżim, historyczną flagę Białorusi.
Wcześniej Reznikow wpadł na pomysł, by polskie teatry, m.in. Teatr Narodowy, Capitol we Wrocławiu, Teatr Muzyczny w Poznaniu, Teatr Muzyczny Roma, nagrały pozdrowienia i słowa wsparcia dla zespołu z Mińska. Nagranie udostępniła telewizja Biełsat.
Kolejny plan Saszy to organizacja dla pozbawionych pracy aktorów Teatru Janki Kupały tournée po polskich scenach. – Właśnie prowadzimy rozmowy z Ministerstwem Kultury i prezesem ZASP-u. Dyrektor Teatru Muzycznego w Gdyni Igor Michalski wstępnie już wyraził zgodę, żeby ich tu przyjąć. Mam nadzieję, że uda mi się zorganizować kolegom z Białorusi piękne występy.
Yahorowi Kandratsiukowi udało się zorganizować pod koniec sierpnia marsz solidarności w Gdańsku, który przeszedł od Złotej Bramy do placu Solidarności. Na potrzeby marszu wyłożył 450 zł na flagi. Zlecił ich uszycie, zamówił bambusowe kije i megafon. Już po akcji ogłosił w internecie zrzutkę na zwrot kosztów.
Takie akcje są ważne, uważa Yahor, ale trzeba też pomagać konkretnym ludziom. Choć wierzy w sukces białoruskiej rewolucji, spodziewa się też znacznie większej liczby imigrantów z Białorusi, bo dyktatura może upadać powoli. Nowo przybyłym trzeba będzie pomóc: zapewnić informację, bezpłatne lekcje polskiego, pomoc psychologiczną i wsparcie w poszukiwaniu pracy. – Dla mnie jako informatyka przeniesienie się samemu do Polski nie było trudne. Ale niełatwo się przeprowadzić, nie znając języka i nie mając uniwersalnego zawodu – mówi.
Yahor przygotował milicyjne pałki na performans, a Sasza występ wokalny. A właściwie dwa – pieśń ludową na performans i białoruską wersję „Murów” Jacka Kaczmarskiego do wideoklipu. Wcześniej „Mury” zaśpiewał już z Teatrem Capitol z Wrocławia. Klip kręcono m.in. w pobliżu gdyńskiej stoczni, gdzie w 1970 r. doszło do masakry robotników.
Z inicjatywą nagrania wyszła wiceprezydent Gdyni Katarzyna Gruszecka-Spychała. – Pamięć Grudnia jest w Gdyni wciąż żywa, choć w tym roku od masakry robotników minie 50 lat. Grudzień utorował drogę Sierpniowi. Czułam wielką potrzebę okazania solidarności Białorusinom, którzy o swoją wolność podjęli tak piękną, pełną determinacji, bohaterską i pokojową walkę – mówi wiceprezydent, która też wsparła performans organizowany po raz pierwszy w jej mieście.
Bo białoruski zryw jest jak podwójne espresso o przedłużonym działaniu: obudził z zimowego snu nie tylko Saszę, Yahora i innych białoruskich imigrantów nad Wisłą, ale też wielu Polaków. ©",PRZEMYSŁAW KOZŁOWSKI,05.10.2020,https://www.tygodnikpowszechny.pl/obywatelskie-espresso-165127
85,MÓJ RABIN,"Michaela Signera swoim rabinem nazywało wielu innych katolików, również tu, w Polsce.","Najpierw były sny marcowe. Długi pomost z dziecięcych wakacji, przechodzący w plażę jak gdzieś w Azji Południowo-Wschodniej. Albo bezkresne łąki. Ktoś poradził, by notować, ale początek pandemii był tak gorączkowy, że nie wyszło. Wróciły wraz z listopadowym chłodem i ponownym ograniczeniem życia do granic mieszkania, ale inaczej. Oto we śnie mignęła mi znajoma półka z jerozolimskiej biblioteki biblijnej, roczniki z sygnaturą 646.12. Jakby zegar biologiczny podpowiadał, że zwykle o tej porze roku zwabia mnie – zimowe, ale jednak – słońce w tamtej części świata.
Piszą w zachodnich gazetach, że pandemia skompromitowała modne hasło w duchu mindfulness, by być tu i teraz. Jesteśmy tu i teraz, bez planów, bo wiemy już, jak są kruche. Bez radosnego obmyślania kolejnego kroku, podróży, spotkań. Niepewni. Tu i teraz, czekamy. Podczas gdy człowiek lubi jednak być myślą trochę do przodu, trochę już tam. Wychylony. Smakuje w myślach, zanim zje. Cieszy się, zanim gdzieś się znajdzie. I czasem ta antycypacja przyjemniejsza jest od rzeczywistości. Zaznaczanie w kalendarzu nieśmiałych pomysłów i koniecznych zobowiązań. Ten zeszłoroczny, zapełniony planami, które się szybko unieważniły, straszył widmem tego, co mogło być. Kupić kolejny, czy jednak uważać i z antycypacją, i z planowaniem?
Zresztą lekcję o planowaniu odebrałam już raz w życiu. Gdy rabin Michael Signer, wsłuchując się przez pół roku w moje pytania i wątpliwości przy lekturach, orzekł, że za rok mam studiować w Jerozolimie – strasznie protestowałam. Plany miałam zupełnie inne i zrezygnowałam z nich tylko ze względu na niego. A właściwie ufając, że w relacji mistrz–uczennica chce dla mnie dobrze i wie lepiej. Od tej pory do własnych planów i okazji, które idą im wbrew, podchodzę jak na autostopie: patrzę głęboko w oczy, oceniam, czy warto zaufać, a potem daję się ponieść drodze i przygodzie.
Nie znosiliśmy się żegnać, więc gdy odwiedzili mnie z żoną już w Jerozolimie, przy rozstaniu rzuciłam tylko zmieszane „cześć”. Zmarł pół roku później, 10 stycznia 2009 r., po niespodziewanej, szybkiej i ciężkiej chorobie. Początek stycznia to moment, gdy wspominam go z wdzięcznością, ale też z żalem za tę zbyt wczesną śmierć. „Mój rabin”, mówiłam o nim zawsze, chcąc w tym czułym tytule zawrzeć, jak wiele mnie nauczył i jak mi dobrze namieszał w życiu.
Michaela Signera swoim rabinem nazywało pewnie wielu innych katolików, również tu, w Polsce. Przez całe właściwie życie zaangażowany w dialog chrześcijańsko-żydowski, wreszcie został współautorem pierwszej żydowskiej deklaracji na temat chrześcijaństwa: „Dabru Emet”. Jego żona wzdychała, że nie da się go namówić do dbania o własną profesorską karierę, bo bardziej przejmują go losy wychowanków. Jako wykładowca katolickiego uniwersytetu, przez lata, wraz z żoną Betty i grupą zaprzyjaźnionych profesorów, organizował obozy naukowe dla studentów teologii i szkół rabinicznych z Polski, USA, Niemiec i Izraela. Nie zliczę, ile się na nich dowiedziałam o pamięci i dialogu, ani ile ważnych przyjaźni sięga tamtych dni.
Wśród wielu innych, poznałam tak Kasię, która dziś kończy na żydowskiej uczelni doktorat, już jako s. Katarzyna Kowalska NDS. Gdy z okazji chanuki KAI opublikowała z nią wywiad, internet odpowiedział antysemickim wzburzeniem setek komentarzy. Podoba sytuacja spotkała redaktora Terlikowskiego, który antysemickie komentarze pod swoimi chanukowymi życzeniami zdecydował się usuwać. Czy coś mnie zdziwiło? W treści w sumie nic nowego, statystykę znam i wiem, że łatwiej spotkać antysemitę, niż go nie spotkać. Zdumiewa chyba zapał, z którym w imię czystości chrześcijańskiej wiary użytkownik internetu pod własnym nazwiskiem jest skłonny łajać dziennikarza i zakonnicę w najgorszy antysemicki sposób. Dość powiedzieć, że do KAI dzwoniono z pytaniem, czy dziennikarz jest obrzezany.
I cóż z tym począć? Zaraz, jak co roku 17 stycznia, będziemy obchodzić dzień, w którym polski Kościół przypomina, że chrześcijaństwo w judaizmie ma swoje korzenie, a antysemityzm jest grzechem. Robi to nieco bezradnie i bez przekonania od ponad 20 lat. Antysemityzm chrześcijan trwał w najlepsze 19 wieków, karmiony teologią i pogardą. Teraz, widać, też ma się nieźle. Nie odczyni go akademia raz w roku. Ale może warto z tej okazji pamiętać, że istnieje. ©
Czytaj także: Każdy będzie siadywał pod swą winoroślą - archiwalna rozmowa Zuzanny Radzik z rabinem Michaelem Signerem",ZUZANNA RADZIK,11.01.2021,https://www.tygodnikpowszechny.pl/moj-rabin-166125
86,PRZESTRZEGAJMY ZASAD I MÓDLMY SIĘ,"Bp Francesco Beschi z Bergamo: W ostatnich latach sami siebie skazaliśmy na izolację, wszyscy myśleli tylko o sobie. Gdy izolacja została nam narzucona, zdaliśmy sobie sprawę, jak ważne jest współdzielenie.","EDWARD AUGUSTYN: Wszyscy patrzymy dziś na Bergamo. Proszę przyjąć od nas wyrazy współczucia i solidarności. Jakie po trzech tygodniach walki z epidemią uczucia dominują wśród mieszkańców? Strach? Zniechęcenie? Czy może już jakieś oznaki nadziei?
BP FRANCESCO BESCHI: Wydaje mi się, że w tej chwili najbardziej odczuwalna jest ogromna potrzeba bliskości. Wcześniej, zanim jeszcze zdaliśmy sobie sprawę z powagi sytuacji, żyliśmy myśląc przede wszystkim o sobie.
Ludzie zrozumieli, czym jest bliskość, gdy zostali oddzieleni?
Tak. Teraz czujemy, że musimy być bliżej siebie. Wiele osób odczuwa i dostrzega to, o czym już zapomnieliśmy. W ostatnich latach sami siebie skazaliśmy na straszną izolację, wszyscy myśleli tylko o sobie. W tym momencie, gdy izolacja została nam z góry narzucona, zdaliśmy sobie sprawę, jak ważne jest współdzielenie. Mam nadzieję, że to nam zostanie.
Rzeczywistość jest bardzo przygnębiająca. Dzwonił do mnie ksiądz, który stracił ojca. On jest poddany kwarantannie, mama – również w kwarantannie – mieszka sama. Bracia też są w kwarantannie, nie ma pogrzebów... Ciało jego ojca zostanie zabrane na cmentarz i pochowane, a nikt z bliskich nie będzie mógł go pożegnać. Takich momentów bliskości najbardziej nam brakuje.
Podobnie gdy ktoś jest zabierany z domu karetką pogotowia do szpitala zakaźnego albo na oddział intensywnej terapii. Rodzina nie może go zobaczyć, ani usłyszeć, nawet przez telefon. I nieraz nigdy go już nie usłyszą. To straszny ból. Rodzi się wtedy pytanie: czy my naprawdę jesteśmy sami? Wszyscy jesteśmy sami? Wydaje mi się, że właśnie teraz rodzi się jakieś niebanalne, niepowierzchowne wspólne przeżycie.
Widzieliśmy wszyscy te obrazy: wojskowe ciężarówki wywożą nocą ciała z Bergamo do innych miast, nawet do oddalonej o 200 km Modeny, bo lokalne krematorium nie jest w stanie spalić wszystkich zwłok, choć pracuje 24 godziny na dobę. Firmy pogrzebowe nie nadążają z pochówkami.
Śmierć się mnoży. Tragiczne statystyki wcale nie spadają, a nawet dalej rosną. W szpitalach umierają ci, którzy są w najpoważniejszym stanie, a ilu umiera w domach? Oni nawet nie trafiają do oficjalnych statystyk, nie robi im się testów. Nie wiadomo już, gdzie składać trumny. Niektóre kościoły służą już tylko do tego. To nasz gest czułości wobec ludzi, którzy umierają sami. Żeby ich ciała nie leżały bądź gdzie, na stosie. Bierzemy je do kościoła na znak szacunku i troski.
W krajach takich jak mój, niewspółmiernie mniej dotkniętych – jak dotąd – epidemią, rodzi się pytanie: co zrobić, by taka tragedia nie powtórzyła się w innych miejscach? Jak nie zmarnować tego czasu, który być może dostaliśmy od losu?
Najważniejsze jest stosowanie się do zaleceń odpowiednich służb i przestrzeganie wszystkich zasad – i to w sposób rygorystyczny. Wszyscy musimy uważać, bo to wszystko potrwa jeszcze długo.
Czytaj także: Edward Augustyn, Artur Sporniak: Świat w stłuczonym lustrze
To po pierwsze. A po drugie – modlitwa. Módlmy się za naszych bliskich, za nasze rodziny, za tych, którzy walczą z wirusem. Módlmy się za wszystkich, którzy troszczą się o bezpieczeństwo, poświęcają się opiece nad słabszymi, starszymi, bardziej narażonymi na tragiczne konsekwencje, nad samotnymi, izolowanymi.
Modlitwa wystarczy?
Modlitwa to nie magiczne formułki. Wiara w Boga nie rozwiązuje w cudowny sposób naszych problemów. Ale gdy modlimy się, gdy ufamy Bogu, to zaufanie stanie się dla nas źródłem siły. Dzięki niemu będziemy mogli poświęcić się innym. Będziemy mogli lepiej wykonywać nasze obowiązki, do których każdy z nas, w różny sposób, jest powołany. Zwłaszcza ci, którzy starają się powstrzymać chorobę i przeciwstawić się złu.
Powiedział Ksiądz Biskup swoim diecezjanom, że – gdy nie mogą przystąpić do spowiedzi – mogą wzbudzić w sobie żal za grzechy i pragnienie spowiedzi, by otrzymać przebaczenie win od Boga. Czy to coś w rodzaju rozgrzeszenia in articulo mortis?
Votum sacramenti (pragnienie sakramentu) to dar, który przynależy do tradycji i doktryny Kościoła. W łączności z innymi biskupami Lombardii dokonaliśmy takiego wyboru, który dotyczy wszystkich naszych diecezji. To nie jest rozgrzeszenie generalne in articulo mortis, bo ono jednak wymaga fizycznej obecności.
Podobnie jak spowiedź sakramentalna. Czy w takiej sytuacji jak dziś nie można pomyśleć o spowiedzi przez telefon albo internet?
Właśnie dlatego, że spowiedź sakramentalna wymaga fizycznej obecności, Kościół nie rozważa takiej możliwości, a na pewno nie do mnie należy zmiana jego nauczania. Sieć czy różne środki techniczne są pomocą, ale nie zastępują kontaktu, który jest niezbędnym elementem. Może użyję takiego porównania: to tak, jakby zadowalać się serdecznym uściskiem czy przytuleniem online. To wymiar, którego internet nie jest w stanie zastąpić.
Mówił też Ksiądz Biskup, że lekarze czy pielęgniarki mogą błogosławić umierających.
Przypomniałem tylko, że każdy chrześcijanin może – na mocy chrztu – udzielać innym błogosławieństwa. Tak jak ojciec czy matka mogą pobłogosławić swoje dzieci, dziadkowie swoje wnuki. Dzieci i wnuki także mogą – to bardzo ważne – pobłogosławić swych rodziców czy dziadków, zwłaszcza chorych. Z całym szacunkiem i zdając sobie sprawę z delikatności sprawy, poprosiłem o to lekarzy i pielęgniarki. Tylko oni są świadkami, jak ludzie umierają sami. Jeśli dostrzegliby takie pragnienie, mogliby osobę umierającą pobłogosławić. To byłby cenny dar. Zwykle to kapłani wzywani są do chorych, ale problem polega na tym, że dziś nie wolno im tego zrobić.
Wielu księży jest zresztą także chorych, wielu podlega kwarantannie, kilku zmarło...
Od 1 marca zmarło 16 księży. To bardzo smutne, ale świadczy też o bliskości duszpasterzy z ludźmi. Około dwudziestu kapłanów jest hospitalizowanych, niektórzy są w ciężkim stanie. Dziękujemy Bogu za tych, którzy już wyszli ze szpitala i są wyleczeni. Przeżywamy ten ból i dzielimy go z naszym społeczeństwem.
Gdy wczoraj próbowałem się skontaktować z Księdzem Biskupem, nie mógł Ksiądz rozmawiać. Potem dowiedziałem się, że dzwonił do Księdza papież Franciszek. Jakie słowa pocieszenia Wam przekazał?
Ojciec Święty był bardzo przejęty i wzruszony. Zapewniał o swej ojcowskiej bliskości wobec mnie, kapłanów, chorych, wobec tych, którzy się nimi opiekują, całej naszej wspólnoty. Pytał o szczegóły, jaka jest sytuacja w Bergamo. Był pod wielkim wrażeniem cierpienia, tego, jak wielu jest zmarłych, jak bardzo rodziny cierpią z powodu rozdzielenia. Prosił, bym zaniósł każdemu jego słowa pocieszenia i błogosławieństwo. Interesował się, co robimy, by pomóc ludziom.
Udostępnił Ksiądz budynek seminarium diecezjalnego pracownikom służby zdrowia, którzy nie mogą po swojej zmianie wrócić do domu.
Udostępniliśmy, oczywiście nieodpłatnie, 50 pokoi z łazienkami. To gest naszej bliskości i solidarności. Staramy się odpowiadać na różne potrzeby. Jest wiele próśb o zakwaterowanie, diecezja ma jeszcze inne budynki, które na ten cel przeznaczy. Na przykład na hostele dla osób wypisywanych ze szpitali, które podlegają dalej kwarantannie, więc nie mogą wrócić do domu, gdzie mieszka rodzina, dzieci.
Czytaj także: Ks. Jacek Prusak: Nie każda trwoga prowadzi do Boga
Uruchomiliśmy też linię telefoniczną ze wsparciem psychologicznym i pociechą duchową. Pracuje w niej 70 osób: księża, zakonnice, psychologowie świeccy. To ma być wsparcie na przykład dla pielęgniarek i lekarzy, którzy pracują do granic wytrzymałości, ale też dla osób, które doświadczają bólu z powodu choroby i śmierci swoich bliskich. Nagłe potrzeby wyzwoliły w ludziach imponującą solidarność.
Diecezja liczy 400 parafii i naprawdę widzę, jak wiele pomysłowych inicjatyw zostało uruchomionych. Parafie zagościły na dobre w sieciach społecznościowych, udostępniają msze i nabożeństwa w streamingu, proponują filmy czy teksty na czacie. Tworzy się bliskość i poczucie więzi między ludźmi i z Bogiem.
Bóg jest z nami w tej próbie i nas nie opuszcza. ©℗
CZYTAJ WIĘCEJ:
Pandemia koronawirusa - serwis specjalny
Tygodnik na kwarantannę - wybór najlepszych tekstów dostępny bezpłatnie!","BP FRANCESCO BESCHI, EDWARD AUGUSTYN",23.03.2020,https://www.tygodnikpowszechny.pl/przestrzegajmy-zasad-i-modlmy-sie-162739
87,CUDOWNEJ BRONI NIE BĘDZIE,"PiS próbuje z mozołem uchwalić zmiany obiecane w Polskim Ładzie. Na razie program, którego pierwsza prezentacja miała się odbyć już w marcu, tylko przyczynił się do rozpadu Zjednoczonej Prawicy.","Całe lato premier spędził w limuzynie. Niczym wczesnośredniowieczny rex ambulans – monarcha podróżujący – przemierzał Polskę wzdłuż i wszerz, z dobrą nowiną o Polskim Ładzie. Ot, dziesięć przykładowych dni. 10 sierpnia, w Warszawie, zachwalał ofertę rządu dla rodzin. Dwa dni później gościł w powiecie ostródzkim, by tam – na tle wypożyczonych kombajnów i traktorów – przedstawić Polski Ład dla Wsi. Zaraz potem w Opolskiem prawił o „korzystnych zmianach podatkowych”. 17 sierpnia – Żabia Wola, 18 sierpnia – Małopolska i Dolny Śląsk, 19 sierpnia – Bydgoszcz, Kruszwica i Zakrzewo. Wszędzie Polski Ład odmieniany przez wszystkie przypadki, wszak prezes Kaczyński wezwał na początku lipca do natychmiastowej obrony partyjnego programu przed „wielką kampanią dezinformacyjną” i zażądał, by „odwiedzić wszystkie powiaty, objąć wszystkie gminy”. Politycy PiS-u z ulotkami w rękach karnie ruszyli zatem w teren, by odkłamywać i zachwalać.
Na razie nic nie wskazuje na to, by akcja zakończyła się sukcesem. – Pacjent jest w stanie śmierci klinicznej – mówi o Polskim Ładzie prof. Antoni Dudek, historyk i politolog. – Trwa terapia uporczywego podtrzymywania go przy życiu.
Według sondażu Instytutu Badań Spraw Publicznych, mniej niż co piąty Polak wiąże z nim nadzieje na zysk. Połowa uważa, że nań straci. Jeszcze gorzej dla PiS-u wypadają ich własne badania wewnętrzne, według których aż trzy czwarte obywateli krytycznie ocenia propozycję zmian podatkowych.
Ludzie nie wierzą w świetlaną przyszłość
Narracja, że miliony zyskają, a po kieszeni dostaną wyłącznie krezusi, nie została przez Polaków kupiona. A innej, konkretnej i łatwo zapadającej w pamięć oferty nie było. Był wór z postulatami wszelkiej maści, w tym np. zapowiedzi budowy z jednej strony „Polski bez kompleksów i mikromanii”, z drugiej zaś nowego gmachu dla Opery Królewskiej. Łącznie amalgamat nie do przyswojenia i powtórzenia przez przeciętnego wyborcę.
W takiej sytuacji Polski Ład po prostu nie mógł się przyczynić do wzrostu notowań formacji rządzącej, na co był przecież obliczony. Nie okazał się cudowną bronią, która znów wywinduje sondaże na poziom 40 proc., co z kolei pozwoliłoby prezesowi przywrócić sterowność partii.
Na razie wciąż silny jest lęk, że to kres władzy, a na horyzoncie czają się już lata chude, co silnie sprzyja postawom merkantylnym. – Nikt nie myśli o wygrywaniu wyborów, bo wiedzą, że PiS już żadnych wyborów nie wygra, a eldorado skończy się najdalej w 2023 r. Teraz wszyscy skupili się na robieniu kasy – mówi mi polityk PSL-u. Gwoli sprawiedliwości, niektórzy jeszcze próbują Polski Ład reanimować.
„Ten projekt nie jest wciąż wystarczająco jasno opowiedziany” – mówił dziennikarzom Ryszard Terlecki, a dzień później premier pospieszył z kolorowym obrazkiem. „Polski Ład na jednej infografice: prosto, zwięźle i przejrzyście” – zachwalał na Twitterze. Z infografiki wynika, że rząd stawia na promocję następujących haseł: 7 proc. PKB na służbę zdrowia; obniżka podatków dla 18 mln Polaków; inwestycje, które przełożą się na pół miliona nowych miejsc pracy; mieszkanie bez wkładu własnego oraz emerytura bez podatku. – Pandemia sprawiła, że ludzie nie wierzą w zapowiedzi świetlanej przyszłości – przekonuje prof. Dudek. – Ledwo co rząd musiał ratować olbrzymimi kwotami gospodarkę, a tu raptem obniżka podatków dla milionów? To z daleka pachnie oszustwem.
Zresztą podobne wnioski płyną z wcześniejszego, wewnętrznego badania Lewicy: obywatele nie wierzą w rozwiązania korzystne dla wszystkich, bo uważają, że to pułapka i prędzej czy później przyjdzie im za to zapłacić. Jednak zdaniem politologa o marketingowym i wizerunkowym fiasku Polskiego Ładu zdecydował także uniwersalny mechanizm, jakim jest klątwa drugiej kadencji: zadyszka rządzących i znużenie nimi wyborców oraz zużycie się propagandy sukcesu. Na to ostatnie mają też rzutować napięte relacje między szefem rządu a prezesem TVP. – Jacek Kurski nie jest zainteresowany sukcesem Morawieckiego, dlatego TVP robi dla Polskiego Ładu tylko to, co konieczne, by być krytą przed Nowogrodzką – uważa polityk opozycji. – A poza tym premier nie może liczyć na żadne propagandowe fajerwerki.
Tymczasem właśnie taki był zamysł współpracowników szefa rządu od PR-u: całą robotę miały zrobić media publiczne. – Właściwie nie było innego pomysłu na promocję – słyszę od polityka Porozumienia, który uczestniczył w przygotowaniach do startu Polskiego Ładu.
Wyjazdy w teren ruszyły dopiero wtedy, gdy stało się jasne, że projekt zupełnie nie chwycił. Współpracujący z obozem władzy politolog prof. Waldemar Paruch przekonywał z kolei w tygodniku „Sieci”, że największym problemem jest „brak projektów odwołujących się do emocji, a nie tylko interesów ekonomicznych”. Niektórzy odczytali to jako zapowiedź uzupełnienia Polskiego Ładu o jakiś nowy, bardziej nośny element. Zwykle chodziło o redystrybucję, bo PiS od sukcesu programu 500 plus nie potrafi inaczej, ale tym razem rząd nie ma pieniędzy. Dlatego opozycja obawia się, że może to być program obrony granic przed uchodźcami, bo to na pewno rezonuje. Tyle że akurat migrantami nie da się grać przez następne dwa lata. No, chyba że Jarosław Kaczyński szykuje się właśnie do wcześniejszej elekcji, wiosną przyszłego roku, a peregrynacje Morawieckiego po kraju to nic innego, jak kampania wyborcza na całego.
Nie lubimy czuć się biedni
Taki właśnie scenariusz kreśli Jarosław Gowin, któremu po rozstaniu ze Zjednoczoną Prawicą rozwiązał się język. Przekonuje, że Polski Ład to próba ucieczki do przodu, a PiS chce zdążyć z wyborami przed drastycznymi cięciami finansowymi, które będą niezbędne w 2023 r. „Rzutem na taśmę chce przetransferować ogromne środki do tych grup społecznych, jak emeryci czy osoby mniej zarabiające, w których ma stosunkowo największe poparcie” – mówi dla serwisu Business Insider. A że – według pierwotnego kalendarza – skutki finansowe zmian w systemie podatkowym miałyby być odczuwalne już od stycznia, to kilkanaście tygodni później wciąż można byłoby liczyć na pamięć i wdzięczność wyborcy przy urnie.
Tyle że najpierw stosowne ustawy trzeba uchwalić, a tu PiS ma aż kilka problemów. Po pierwsze, sejmowa większość jest słabiutka i zależna od aktualnego nastroju Pawła Kukiza. Szantażowanie opozycji nie jest możliwe, bo ta jest w komfortowej sytuacji – zaproponowany system podatkowy, kluczowy projekt Polskiego Ładu, nie przypadł społeczeństwu do gustu. Zupełnie inaczej niż w przypadku 500 plus. Wtedy lamenty PO, że na wydatki socjalne nie ma w budżecie pieniędzy, a Polsce grozi los Wenezueli, nie padały na podatny grunt: ludzie mieli dość polityki zaciskania pasa.
Natomiast teraz – co ciekawe, często wbrew rzeczywistym skutkom planowanych zmian – są przekonani, że rząd szykuje podstępną grabież ich dochodów. – Przyłożyliśmy do takiego odbioru rękę – mówi mi, nie bez satysfakcji, polityk Porozumienia. – Będąc w rządzie i jednocześnie krytykując te rozwiązania, byliśmy dla wyborców wiarygodni. Poza tym PiS nie trafił z narracją, że zyskają najbiedniejsi. Niemal nikt nie lubi myśleć o sobie, że jest ubogi, stąd niewielu poczuło się adresatami benefitów.
Jego intuicję potwierdza Marcin Duma, prezes Instytutu Badań Rynkowych i Społecznych: – PiS utracił w te wakacje zdolność narracyjną, głównie wskutek krytyki płynącej ze strony Porozumienia. Polski Ład jest dziś balastem.
Chociaż więc według wyliczeń niezależnego Centrum Analiz Ekonomicznych mniejszą lub większą korzyść finansową ma odnieść 79 proc. gospodarstw domowych, to cieszą się głównie emeryci, i to też nie wszyscy (np. Polski Związek Emerytów, Inwalidów i Rencistów w liście do premiera ostrzega, że zmiany dotyczące składki zdrowotnej oznaczają stratę dla 300-tysięcznej grupy, otrzymującej niskie, kilkusetzłotowe świadczenia). W dziesiątkę trafiła za to opowieść opozycji, że zmiany godzą w klasę średnią, do której przynależność deklaruje, mniejsza o to, czy zasadnie, aż 77 proc. z nas (CBOS z 2020 r.).
Stąd nawet Lewica, która hasłem progresji podatkowej właściwie powinna zostać przyparta do muru, bo to kluczowy element jej programu, ostentacyjnie kręci nosem. – To porażka, a nie sukces rządu – mówi szef jej klubu parlamentarnego, Krzysztof Gawkowski, i po przeprowadzonych przez partię konsultacjach społecznych zapowiada jedynie wybiórcze poparcie, np. dla podwyżki kwoty wolnej i drugiego progu czy emerytury bez podatku, ale już nie dla wzrostu danin dla przedsiębiorców. Jeśli jednak rząd będzie chciał chytrze wrzucić wszystkie zmiany do jednej ustawy, to Lewica nie podniesie za nią ręki.
Czy rząd wie, czego chce
Taka jest zresztą strategia całej opozycji, tyle że KO, ludowcy czy Polska 2050 nie są pewni, jak ostatecznie postąpi partia Razem. – Niektórzy posłowie, którzy chętnie kolaborowali z Morawieckim przy Funduszu Odbudowy, nadal uważają, że taka współpraca jest opłacalna – mówi polityk z kierownictwa PO.
Poza tym wszyscy powtarzają, że rząd musi w końcu pokazać ostateczny kształt proponowanych rozwiązań, bo już wiadomo, że będzie się on różnił od tego zaprezentowanego przed wakacjami. To drugi problem PiS-u: pod presją widocznego w sondażach niezadowolenia oraz krytyki opozycji musi modyfikować swoje założenia, np. dotyczące składki zdrowotnej dla przedsiębiorców. Mieli płacić 9 proc. od dochodu, bez możliwości odliczania od podatku, ale to już pieśń przeszłości. Nie ma tygodnia, by media nie publikowały nieoficjalnych informacji, jakie nowe pomysły ma rząd w tej materii, co potęguje chaos i niepewność. Poza tym poprawianie, łatanie, dosztukowywanie, subwencjonowanie – bo tak teraz wygląda praca nad „sprawnym i sprawiedliwym systemem podatkowym” – nie daje nadziei na prosty i przejrzysty model, grozi za to zbiorowym bólem głowy podatników i księgowych.
Takie kluczenie – dwa kroki do przodu, jeden do tyłu i w bok – nie sprawia wrażenia, że rząd wie, czego chce, i że potrafi to przeprowadzić. To trzeci problem ­PiS-u: brak sprawczości, z której zasłynął w pierwszej kadencji. Obóz rządzący nie jest spójny wewnętrznie, a przed głosowaniem każdej ustawy trzeba będzie przeliczać głosy i targować się z wolnymi sejmowymi elektronami.
Sytuacja u progu nowego sezonu politycznego wygląda zatem tak, że od wielu miesięcy rząd mami nas Polskim Ładem (przypomnijmy, że miał być prezentowany już w marcu, ale w Polskę uderzyła trzecia fala pandemii i akurat w dniu niedoszłej prezentacji zamykano kraj), ale niemalże nic nie zostało jeszcze zeń uchwalone (zniesiono jedynie limity do lekarzy-specjalistów). PiS zachowuje się jak w operze: śpiewa „biegnę!”, ale stoi w miejscu.
Na razie Polski Ład wydatnie przyczynił się jedynie do rozpadu Zjednoczonej Prawicy. Według miejskiej legendy czarę goryczy przelała wypowiedź Jarosława Gowina, że PiS realizuje program „skrajnie socjalistyczny”, czego Nowogrodzka już nie zdzierżyła, stąd Porozumienie zostało natychmiast i w wyjątkowo nieelegancki sposób wypchnięte z koalicji. Nie wykluczając gniewu prezesa, dostrzec należy też, że coraz bardziej krytyczne opinie wicepremiera o Polskim Ładzie zbiegły się z końcem operacji przejmowania jego ludzi przez Partię Republikańską i dopięciem sojuszu z trzema członkami koła Kukiz’15 (czwarty członek, Stanisław Tyszka, sympatyzuje z opozycją). Kaczyński zyskał sejmową większość bez Gowina i czworga wiernych mu posłów, dlatego wreszcie mógł go wyrzucić.
Pozostały na pokładzie Zbigniew Ziobro też ma problem z Polskim Ładem, tyle że z inną jego częścią, tą poświęconą polityce klimatycznej. Solidarna Polska zamierza „przyglądać się wnikliwie rozwiązaniom energetycznym”, niemal nieustannie oprotestowując coraz bardziej zbieżną z unijną politykę Morawieckiego w tej kwestii. Bo dla Ziobry węgiel jest czarnym złotem, a New Green Deal szkodliwą fanaberią. Przy ustawach klimatycznych nie obejdzie się zatem bez dotkliwej wymiany ciosów. Ta rywalizacja rządowi nie pomaga.
Najwięcej straci Podkarpacie
Mateusz Morawiecki, któremu na powodzeniu Polskiego Ładu zależy najbardziej, bo pod jego egidą go przygotowano, musi się mierzyć z jeszcze jednym potężnym graczem – samorządami. Zmiany podatkowe są dla samorządów, mających przecież procentowe udziały we wpływach z PIT, wyjątkowo niekorzystne, tylko przyszłoroczne straty obliczono łącznie na 14 mld zł. Np. Gdańsk straci 270 mln, a tyle wydaje rocznie na utrzymanie 75 proc. połączeń autobusowych. Lokalni włodarze będą zatem zmuszeni ciąć inwestycje, podnosić lokalne opłaty i daniny lub likwidować niektóre usługi (sport, kultura). Zapowiadana przez rząd rekompensata w ramach nowej subwencji inwestycyjnej nie została ciepło przyjęta. Raz, że nie pokryje całości strat finansowych, dwa, że jest obawa o przyznawanie dotacji według kryterium partyjnego. PiS próbuje problem bagatelizować, Radosław Fogiel kpił z „katastroficznych wizji”, które snują prezydenci miast, ale ten pojedynek narracyjny rząd również przegrywa. Nie może być inaczej, choćby dlatego, że najwięcej stracą te regiony, w których mieszka najwięcej niezamożnych osób. Bowiem to one mają zyskać najwięcej na zmianach podatkowych, a zysk obywateli to jednoczesna strata dla samorządowego budżetu. W takim układzie najbardziej poszkodowane ma być Podkarpacie – bastion PiS-u, najmniej zaś województwo pomorskie, gdzie mocna jest Platforma.
Donald Tusk zapowiedział, że PO przygotuje specjalną aplikację, dzięki której mieszkaniec każdego regionu i każdej miejscowości będzie sobie mógł obliczyć, ile wyniesie strata jego gminy. Jakby tego było mało, na PiS obraził się Kościół. Abp Stanisław Gądecki, przewodniczący Konferencji Episkopatu Polski, wysłał do premiera oficjalny list z pretensjami, że Polski Ład uderzy po kieszeni księży (mają zostać objęci składką zdrowotną liczoną od dochodu, bez możliwości jej odliczenia od podatku, teraz płacą miesięcznie 220 zł). A tymczasem do pierwszego po wakacjach posiedzenia Sejmu, na którym machina legislacyjna miałaby w końcu ruszyć pełną parą, coraz bliżej.
W dodatku najpierw PiS będzie musiał obronić Elżbietę Witek. Wprawdzie na razie opozycja waha się, czy złożyć stosowny wniosek o odwołanie marszałek Sejmu, bo wciąż nie ma tylu głosów, ile potrzeba, ale rozmowy cały czas trwają. Ryszard Terlecki już zapowiedział, że w przypadku utraty fotela marszałka „PiS nie mógłby już przeprowadzać ustaw, koniecznych przy wprowadzaniu w życie poszczególnych elementów Polskiego Ładu”, i w takiej sytuacji jedynym możliwym rozwiązaniem byłby wniosek o samorozwiązanie Sejmu.
Bardziej realny jest jednak scenariusz mozolnego wdrażania Polskiego Ładu, bo aktualnie innego pomysłu rząd na siebie nie ma. – Ludzie Morawieckiego przygotowywali ten program na chybcika – przekonuje jeden z senatorów opozycji. – Dlatego on się nie skleja ani gospodarczo, ani propagandowo. Gdybym miał szukać analogii historycznych, to działali pod taką presją jak generałowie Hitlera po bitwie na Łuku Kurskim. Nic dziwnego, że nie stworzyli Wunderwaffe, zdolnej odmienić sytuację na wszystkich politycznych frontach.
Niewykluczone, że Polski Ład podzieli ostatecznie los Strategii na rzecz Odpowiedzialnego Rozwoju, też ogłoszonej z wielką pompą, o której mało kto dziś pamięta. PiS nie przywiązuje się bowiem do produkowanych przez siebie „kluczowych dokumentów państwa polskiego”, a śmietnik historii jest nadzwyczaj pojemny.©
Autorka jest dziennikarką radia Tok FM.",KAROLINA LEWICKA,06.09.2021,https://www.tygodnikpowszechny.pl/cudownej-broni-nie-bedzie-168904
88,NAJWAŻNIEJSZE JEST W TOBIE,"Pandemia ujawniła brak istotnego wymiaru w polskiej religijności. Warto zaczerpnąć z nurtów chrześcijaństwa, które ów wymiar świadomie rozwijają.","Ludzie mówią mi często: »Ojcze, pomódl się za mnie«. Myślę wtedy: »Dlaczego wychodzicie? Dlaczego nie pozostajecie w sobie samych i nie zajmujecie się waszym własnym dobrem? Całą prawdę macie przecież zasadniczo w sobie«”. Mistrz Eckhart z pewnym żalem wypowiedział powyższe słowa nad Renem na początku XIV wieku. Gdyby żył 700 lat później nad Wisłą, z podobnym żalem mógłby je powtórzyć. Odkrył bowiem coś niesłychanie ważnego, czego duża część ludzi religijnych nie jest świadoma. Warto posłuchać, co ów średniowieczny mistyk ma nam do powiedzenia (zwłaszcza że nakładem wydawnictwa „W drodze” właśnie ukazał się ostatni tom „Kazań” i mamy dziś po polsku komplet niemieckojęzycznych mistycznych dzieł Mistrza).
Znak czy zasłona
Jak pokazały socjologiczne badania prowadzone kilka lat temu przez amerykański ośrodek Pew Research Centre, Polska wyróżnia się pod względem praktyk religijnych wśród większości krajów na świecie tym, że zdecydowanie więcej Polaków regularnie uczestniczy w cotygodniowych nabożeństwach (45 proc.) niż codziennie się modli (27 proc.). Wyniki te sugerują, że nasza religijność ma charakter raczej rytualno-społeczny niż osobisty. Wydaje się, że rozmaite problemy, które ujawniły się w polskim Kościele w czasie pandemii, potwierdzają taką właśnie diagnozę.
Dość dokładny opis tych problemów i prób zaradzenia im, które podejmowali w ostatnich tygodniach duszpasterze, przedstawił niedawno na tych łamach ks. Andrzej Draguła („Kościół na kwarantannie”, „TP” 17-18/2020). Przewija się tam jeden dominujący wątek: zasadniczą trudnością w prowadzeniu życia religijnego i w funkcjonowaniu Kościoła okazał się fakt, że zagrożenie epidemiczne uniemożliwiło gromadzenie (się) ludzi na wspólnotowych nabożeństwach.
Dotkliwie odczuli to duszpasterze, ale także wierni. Stąd m.in. ogromny wysiłek, by realne współuczestnictwo w praktykach liturgicznych i paraliturgicznych zastąpić jakąś formą wirtualnej łączności – np. w transmitowanej mszy, drodze krzyżowej czy nawet adoracji Najświętszego Sakramentu. Stąd także potrzeba takich akcji jak procesje (piesze, w samochodzie czy nawet w samolocie) z Najświętszym Sakramentem dookoła parafii czy miejscowości.
Nie negując centralnego miejsca Eucharystii w katolickiej wierze, warto mieć świadomość, że pobożność tak bardzo skoncentrowana na sakramentach niesie ze sobą ambiwalentne konsekwencje. Problem dobrze pokazuje pewna anegdota. Oto proboszcz malutkiej parafii zgodził się, by bardzo biedni narzeczeni po ślubie zrobili skromne wesele na dziedzińcu przed kościołem. Jednak w trakcie zabawy weselnicy – uciekając przed nadciągającą burzą – przenieśli się do wnętrza świątyni. Gdy kościelny – próbując uspokoić księdza, zdenerwowanego, iż dopuścił do profanacji – przypomniał, że Jezus był na weselu w Kanie, proboszcz odparł: „No tak, ale tam nie było Najświętszego Sakramentu!”.
Świadomość może tak bardzo skoncentrować się na sakramencie, że przestanie on być „przeźroczysty” i zamiast wskazywać na Boga, zatrzyma naszą uwagę na sobie samym. Dzieje się tak nie tylko w anegdotycznej opowiastce. Łatwo dziś natrafić na pobożne wypowiedzi, w których mówi się o głodzie Eucharystii albo przypomina się naukę o przyjmowaniu komunii duchowej jako rozwiązaniu w sytuacji niemożności pełnego uczestnictwa w mszy. Taki język religijny wyraża zapewne autentyczne i szczere religijne doświadczenie, które ma swoją wartość. Można jednak postawić pytanie: dlaczego nie mówi się tu po prostu o głodzie Boga albo jedności z Jezusem?
Jedzenie Boga
Ktoś może powiedzieć, że nie chodzi tu o jakiś specyficzny rys polskiej religijności, lecz o podstawową cechę katolickiego chrześcijaństwa, które ma strukturę sakramentalną i w której to strukturze centralne miejsce zajmuje Eucharystia. Problem w tym, że sakramentalność naszej relacji do Boga różnie można rozumieć. Przykładem są tu różne interpretacje jednego z fragmentów tekstu Ewangelii, w którym mowa o Ciele i Krwi Pana.
W szóstym rozdziale Ewangelii Jana Jezus mówi o prawdziwym chlebie z nieba, którym nie jest manna, lecz On sam: „Albowiem chlebem Bożym jest Ten, który z nieba zstępuje i życie daje światu” (J 6, 33). Dalsze wersy tego rozdziału zawierają naukę, na czym polega „spożywanie” tego pokarmu przez człowieka. Czytamy w nich najpierw słowa: „Jam jest chleb życia. Kto do Mnie przychodzi, nie będzie łaknął; a kto we Mnie wierzy, nigdy pragnąć nie będzie” (J 6, 35), a dalej, w odpowiedzi na wątpliwości słuchaczy, powtórne stwierdzenie: „Zaprawdę, zaprawdę, powiadam wam: Kto wierzy, ma życie wieczne” (J 3, 47). I kolejne wyjaśnienie: „Zaprawdę, zaprawdę, powiadam wam: Jeżeli nie będziecie spożywali Ciała Syna Człowieczego i nie będziecie pili Krwi Jego, nie będziecie mieli życia w sobie. (...) Kto spożywa moje Ciało i Krew moją pije, trwa we Mnie, a Ja w nim. Jak Mnie posłał żyjący Ojciec, a Ja żyję przez Ojca, tak i ten, kto Mnie spożywa, będzie żył przeze Mnie” (J 6, 53-57).
Teologia katolicka uznaje powyższe fragmenty za podstawę doktryny o Eucharystii rozumianej jako sakramentalna praktyka, której centralnym punktem jest spożywanie Ciała i Krwi Chrystusa pod postaciami chleba i wina. Z pewnością ten rytuał jest niemal dosłowną realizacją obrazu nakreślonego i wyjaśnionego tu przez ewangelistę. Jednak – na co zwracają uwagę zwłaszcza protestanci – nie można pominąć tych spośród przywołanych zdań, które wiążą jedność z Jezusem i otrzymanie życia nie tyle z jakimś liturgicznym aktem, co po prostu z wiarą.
CZYTAJ TAKŻE: Kościół wobec epidemii >>>
To wiara, wedle tej interpretacji, jest fundamentalna. Obraz spożywania chleba, albo ciała oraz krwi, ma w plastyczny sposób otwierać świadomość na to, na czym polega jej rzeczywistość. Ona jest procesem, w którym następuje wchłonięcie („spożycie”) Boga w ludzką egzystencję; rzeczywistość boska przestaje być czymś wobec człowieka zewnętrznym, następuje zmieszanie – człowiek znajduje się w Bogu, a Bóg w człowieku. Następuje także transformacja ludzkiej kondycji niczym w procesie trawienia: zasadą naszego życia staje się Bóg sam – i to zasadą wewnętrzną, naszą własną. Jak mówił Eckhart, życie jest „tym, co się porusza od wewnątrz, samo z siebie. To, co otrzymuje poruszenie z zewnątrz, nie żyje”. Jeśli więc „mamy żyć w Nim czy przez Niego, musi On stać się naszym własnym dobrem i mamy działać przez to nasze własne dobro”.
Eckhart przekonuje, że właśnie w tej perspektywie trzeba interpretować podstawowe prawdy chrześcijaństwa, np. wcielenie: „»Bóg posłał swego Syna Jednorodzonego na świat«. Nie rozumiejcie tych słów w odniesieniu do świata zewnętrznego, w którym jadł On i pił z wami, lecz w odniesieniu do wewnętrznego. Jak Ojciec w swej prostej naturze prawdziwie rodzi swego Syna według natury, tak samo prawdziwie rodzi go w najgłębszym wnętrzu ducha, i to stanowi ten świat wewnętrzny. Tutaj głębia Boga jest moją głębią, a moja – Jego. Tutaj żyję moim własnym życiem, tak jak Bóg swoim”. W tej perspektywie trzeba też rozumieć praktykę sakramentalną. Uczestnictwo w mszy i przyjęcie komunii ma prowadzić do tego, by to człowiek stał się „tabernakulum”, miejscem trwałej obecności Boga.
Cisza Słowa
Bardziej rozbudowane wyjaśnienie, jak dochodzi do narodzenia się Boga w duszy, znajdziemy w jednym z najważniejszych cykli kazań Eckharta, w których komentuje on werset z Księgi Mądrości: „Gdy głęboka cisza ogarnęła wszystko, wypowiedziane zostało ukryte we mnie słowo” (por. Mdr 18, 14). Boskie Słowo jest – zauważa Mistrz – ukryte. Rodzi się w nas w głębi duszy, w najbardziej ukrytym miejscu, „pośrodku ciszy”.
Motyw ciszy, milczenia, wydobyty z tekstu Pisma, ma fundamentalne znaczenie metafizyczne. Eckhart zauważa bowiem, że nasz stosunek do świata stworzonego jest zapośredniczony – by poznać dany byt i odnieść się do niego, musimy wytworzyć sobie w naszej świadomości jakiś obraz tego bytu. W pewnym sensie nigdy nie pozostajemy w relacji bezpośrednio ze stworzeniami, lecz zawsze tylko z obrazami osób i rzeczy. Bóg jednak nie zadowala się – rozpoznaje Eckhart – tak zapośredniczoną z nami relacją. Jedynie On – właśnie dlatego, że nie jest stworzeniem, lecz Bogiem – „działa w duszy bez żadnych pośrednictw, obrazów i podobieństw; działa w głębi, do której nie wszedł żaden obraz poza Nim samym z Jego własnym bytem”. W konsekwencji, „gdzie się chce słyszeć to [boskie] słowo, tam musi panować cisza i milczenie” – tj. wolność od wszelkich „obrazów”.
Odnosząc się do poglądu, iż życie religijne musi obejmować aktywne myślenie o Bogu, udział w rozmaitych praktykach i nabożeństwach, Eckhart stwierdza: „Nie! Powinieneś wiedzieć, że najlepszą dla ciebie rzeczą jest wytrwałe pozostawanie w całkowitej ciszy”. W tej perspektywie liturgiczne celebracje, choć mają bardzo ważną rolę w procesie kształtowania się ludzkiej relacji do Boga, nie mogą być utożsamione z istotą wiary. Tą istotą jest wewnętrzna obecność Boga i Jego kult „w duchu i prawdzie” (por. J 4, 23). Celebracje mogą tylko do niej prowadzić i być środkiem jej wyrazu. Błędem jest jednak wiązanie możliwości bycia w jedności z Bogiem z koniecznością uczestnictwa w konkretnych religijnych praktykach: „Bo jeśli ktoś wyobraża sobie, że w przeżyciach wewnętrznych, nabożeństwach, słodkich zachwytach i w szczególnych łaskach Bożych otrzymuje więcej niż przy kuchennym piecu lub w stajni, postępuje tak samo, jakby Bogu owinął płaszcz wokół głowy i wsunął go pod ławę. Kto bowiem Boga szuka w jakimś sposobie życia, chwyta ten sposób, traci zaś ukrytego w nim Boga. Ten natomiast, kto Boga szuka bez takiego sposobu, ujmuje go takim, jakim jest On sam w sobie; człowiek taki żyje z Synem i jest samym życiem”.
Wolność
Może się tu zrodzić pytanie: czy pozostawanie w ciszy nie jest jednym ze sposobów życia – a więc, próbując znaleźć Boga w pozostawaniu w ciszy, znajdziemy tylko ciszę, utracimy zaś ukrytego w niej Boga? Lub od innej strony, można zapytać: jak jest możliwe połączenie nieustannego trwania w ciszy z codziennym życiem w rozmaitych okolicznościach?
Eckhart świadom jest istniejącego tu napięcia. Wyjaśnia, dlaczego nie ma tu sprzeczności. Jeśli wydaje się nam, że jest, to dlatego, że nadal pojmujemy relację z Bogiem na wzór relacji z czymś stworzonym. Na tym poziomie czeka nas nieuchronny konflikt dążeń i zaangażowań: „ponieważ musimy przechodzić od jednej rzeczy do drugiej, niemożliwe jest, żebyśmy trwali przy jednej bez przeszkadzania innym”. Jeśli potraktujemy poszukiwaną boską ciszę w taki sposób – jako specyficzne doświadczenie, którego obraz sobie wytworzymy – będziemy mieli kłopot. Wewnętrzna obecność Boga nie jest jednak jednym z doświadczeń – nawet doświadczeniem ciszy. Jest czymś „przed” wszelkim doświadczeniem.
Dlatego – choć praktyka wyciszenia i pozostawania w ciszy jest ważnym ćwiczeniem, ostatecznie chodzi o coś innego. Sam Eckhart był człowiekiem bardzo aktywnym. Wiedział, że w życiu trzeba posiadać wiele wiadomości, czyli „obrazów”. Jeśli jednak – mówi – „w tym, co robię i czego unikam, nie byłbym do nich przywiązany i żadnego z nich, wraz z ich »przed« i »po«, nie zatrzymywałbym jako swojej własności, lecz raczej byłbym od nich w tej obecnej chwili wolny i oderwany ze względu na umiłowaną wolę Bożą, w pragnieniu nieustannego jej wypełniania, wtedy (...) żaden obraz by mi nie przeszkadzał”.
Kroki na drodze
Jeśli ktoś szukałby bardziej konkretnych rad, jak rozwijać w sobie taką postawę, o jakiej mówi Eckhart, uzupełnienie nauk dominikańskiego mistrza może odnaleźć w tradycji hezychazmu. Nazwa tego nurtu duchowości pochodzi od greckiego słowa hezychia – wyciszenie. Klasyczną antologią tekstów tego nurtu duchowości jest zbiór „Filokalia” – w części już dostępny po polsku. Ale, co ważniejsze, tradycja ta powoli odradza się również w Kościele w Polsce – choć z socjologicznego punktu widzenia nadal pozostaje na marginesie. Podążać tą drogą nie trzeba samemu, można spotkać ludzi, którzy idą tą ścieżką, m.in. w środowiskach skupionych wokół benedyktyńskich klasztorów w Tyńcu i w Lubiniu. Inspirujących materiałów jest dużo – choćby w internecie. Niedawno ukazała się wspólna książka dwóch nauczycieli Lubińskiego Ośrodka Medytacji: o. Maksymiliana Nawary OSB i człowieka świeckiego, Dariusza Hybla – „Medytacja. Droga miłującej obecności”. Jest to pozycja jednocześnie bardzo praktyczna, jak i eckhartiańska z ducha.
Kroki, jakie człowiek może podjąć, by otworzyć się na narodziny boskiego Słowa w głębi duszy, są proste, chociaż niełatwe. Zgodnie z radą Eckharta: warto poświęcić codziennie trochę czasu na siedzenie w ciszy – bez podejmowania żadnej aktywności, nawet takiej, która wydaje się nam bardzo pobożna. Po prostu: jesteśmy cicho obecni, „zamieniamy się w słuch”. Pozwalamy, by nadchodziło to, co nadchodzi – dźwięki i myśli, uczucia i obrazy, odczucia ciała. I pozwalamy temu wszystkiemu odchodzić. Gdy uświadomimy sobie, że nasz umysł uwikłał się w cokolwiek – wspomnienia czy plany, albo np. w odgłosy telewizora za ścianą – przyjmujemy i to doświadczenie, wracamy do cichej obecności, a uwikłaniu spokojnie pozwalamy odejść.
Cicha obecność nie ma jednak jakiejś jednej, właściwej formy. Można ją praktykować w domu, w kościele, stojąc w kolejce, jadąc tramwajem. W gruncie rzeczy sprowadza się do takiego bycia-w-świecie, które jest uważne na wszystko i pozbawione egocentrycznego przywiązania. Pracując w tym stanie, adekwatnie reagujemy na sytuację bez chęci zawłaszczenia rezultatów działania. Angażując się w relację z drugim człowiekiem, jesteśmy świadomi swoich uczuć czy pragnień i pozwalamy, by rzeczywistość drugiej osoby przebijała się przez powierzchnię jej obrazu, który myśmy stworzyli.
To, oczywiście, szkic ideału: egzystencji – można powiedzieć – eucharystycznej. Boskie Słowo, które się w nas rodzi i staje się wewnętrzną zasadą naszego życia, to bowiem jednocześnie Ciało wydane. Jeśli ono staje się naszym życiem – nasze życie przyjmuje Jego postać.
Do postaci tej jednak, trzeba przyznać, często daleko. Nasze małe „ja” nie cichnie, krzyczy swoimi niechęciami i pragnieniami, chwyta się jednych rzeczy i ludzi, innych odrzuca. Kotłują się w nas uczucia i myśli, które zaciemniają i wykrzywiają zarówno nasz obraz świata, jak i głębię naszej duszy. Eckhart i mistrzowie hezychazmu nie byliby wcale zdziwieni. Powiedzieliby pewnie: w cichej uważności trzeba z pokorą przyjąć i to – własną niedoskonałość. To element tej drogi. Możemy być nim zaskoczeni właśnie dlatego, że żyjąc w hałaśliwym rozproszeniu nie zauważamy, co tak naprawdę się w nas dzieje. Nie rozpoznajemy, że działanie naszego małego „ja”, pomimo poczucia autonomii, sterowane jest w dużej mierze przez bezosobowe mechanizmy: biologiczne, psychiczne, społeczne.
Trwanie w ciszy pozwala ujawnić się rzeczywistości. Najgorszą zaś rzeczą byłaby próba ucieczki i powrót do złudzeń. Trwanie w ciszy umożliwia rozpoznanie prawdy i pracę nad leczeniem zranień oraz rozwojem naszego potencjału dobra. Cisza wprowadza nas do środka nas samych, gdzie mieszka Ten, „który wszystko całkowicie napełnia” (Ef 1, 23), w którym wszystko, co jest, jest życiem (por. J 1, 3-4), od którego miłości nie może nas odłączyć żadne utrapienie, prześladowanie, głód, epidemia ani brak liturgii (por. Rz 8, 35). Tak więc, zgodnie z modlitwą Eckharta: „Niech nam Bóg dopomoże pozostać wewnątrz w ten sposób, byśmy wszelką prawdę posiedli bezpośrednio, bez zróżnicowań i w prawdziwej szczęśliwości”. ©℗",PIOTR SIKORA,11.05.2020,https://www.tygodnikpowszechny.pl/najwazniejsze-jest-w-tobie-163306
89,WNIEBOWZIĘCI,,"Wniebowzięty to ten, który porzuciwszy ten zbrukany złem padół łez, wpatrzony w Boga, w aniołów i świętych, może wreszcie powiedzieć: jestem szczęśliwy, Bóg sam wystarczy. A jednak w tym szczęściu coś zaczyna zgrzytać. A co z tymi w czyśćcu i w piekle? Co z tymi, którzy zostali na ziemi?
Na te pytania teologowie próbowali już odpowiedzieć wieki temu. Twierdzono, że święci w zachwycie kontemplują piekło i cierpiących w nim, w tym swoich najbliższych, a ich radość potężnieje wprost proporcjonalnie do natężenia cierpień potępionych. Bożej sprawiedliwości musi stać się zadość i za obrazę boskiego majestatu nie może być innej kary, jak nieskończona i niewyobrażalna. Trochę inaczej uczestnicy wiecznej szczęśliwości odnosili się do pozostających na ziemi. Ci byli im przydatni. Mogli się za nich modlić, wstawiać przed Bożym tronem, wypraszać „łaski potrzebne do życia”, czyli przede wszystkim ziemską pomyślność. Dlatego bywa, że podczas chrztu, na pytanie: „O co prosicie Kościół dla waszego dziecka?”, pada odpowiedź: „O zdrowie”. Również przystępując do spowiedzi i komunii, jak też pozostałych sakramentów i sakramentaliów, chcemy sobie i innym wyjednać u Boga łaskę. Czyli co?
Zabiegając o tę łaskę, niechcący odsłaniamy motywy naszych praktyk religijnych. To znaczy brak zaufania do Boga i obawę, że On niekoniecznie chce zawsze naszego dobra. Dlatego bezpieczniej jest trzymać się od Boga z daleka, zachować uprzejmy dystans. Oczywiście nie przyznajemy się do tego nawet przed sobą. Nie bez powodu w Niedzielę Miłosierdzia Franciszek mówił o wirusie egoistycznej obojętności. Podstawą tego egoizmu jest przekonanie, że w życiu najważniejsze jest, żeby mnie, za wszelką cenę, było dobrze. Inni niech się sami martwią o siebie, mnie wystarczą moje zmartwienia. „Zaczynamy od tego – mówi Franciszek – a dochodzimy do selekcjonowania ludzi, odrzucania biednych, składania w ofierze na ołtarzu postępu tych, którzy zostają z tyłu. Obecna pandemia przypomina nam jednak, że nie ma różnic i granic między tymi, którzy cierpią. Wszyscy jesteśmy ułomni, wszyscy równi, wszyscy cenni”.
Pastor Martin Niemöller w czasie wojny napisał:
„Kiedy naziści przyszli po komunistów, milczałem, / nie byłem komunistą. / Kiedy zamknęli socjaldemokratów, milczałem, / nie byłem socjaldemokratą. / Kiedy przyszli po związkowców, nie protestowałem, / nie byłem związkowcem. / Kiedy przyszli po Żydów, milczałem, / nie byłem Żydem. / Kiedy przyszli po mnie, nie było już nikogo, kto mógłby zaprotestować”.
Zanim człowiek zatrzaśnie sobie drzwi do nieba, najpierw zamyka drzwi przed ludźmi i przed rzeczywistością, w której żyje. Zanim zobojętniejemy na niebo, obojętniejemy na ziemię.©",O. WACŁAW OSZAJCA SJ,18.05.2020,https://www.tygodnikpowszechny.pl/wniebowzieci-163396
90,ŚWIAT W STŁUCZONYM LUSTRZE,"Kościół katolicki też przeżywa trzęsienie ziemi. I zaczyna zdawać sobie sprawę, że stan nadzwyczajny może potrwać miesiące.","Zpowodu pandemii rządy wielu krajów ograniczyły liczbę osób, które mogą spotykać się w zamkniętych pomieszczeniach, co oczywiście uniemożliwia prowadzenie duszpasterstwa w dotychczasowej formie. Kościół instytucjonalny dostosował się do ograniczeń. To szybkie przeorganizowanie ma jednak daleko idące skutki, które dopiero zaczynamy obserwować.
Komunikat o zawieszeniu mszy i nabożeństw włoski episkopat opublikował 8 marca, po kilkugodzinnych konsultacjach z rządem. Biskupi poinformowali, że akceptują „bardzo restrykcyjny” dekret władz, podpisany przez premiera Włoch i zakazujący wszelkich „ceremonii świeckich i religijnych włącznie z pogrzebami”. Wcześniej ograniczenia działalności duszpasterskiej dotyczyły jedynie północnych regionów kraju, w których znajdowały się główne ośrodki epidemii.
W Polsce 14 marca biskupi wezwali katolików, by dostosowali się do wprowadzonego przez władze stanu zagrożenia epidemicznego i ograniczenia zgromadzeń do 50 osób. Msze trzeciej niedzieli Wielkiego Postu sprawowano w prawie pustych kościołach. Wielu proboszczów dziękowało wiernym za pozostanie w domach. Ks. Grzegorz Kramer, proboszcz jezuickiej parafii Najświętszego Serca Pana Jezusa w Opolu, zamieścił na stronie parafii zdjęcie z notatnika kościelnego z liczbą wiernych na poszczególnych mszach (przyszło od 8 do 25 osób). Pytanie, jak w tej sytuacji sprawować sakramenty, stało się palące.
Włoska fantazja
We Włoszech sytuacja szybko okazała się dramatyczna. Początkowo wątpliwości co do „zakazu Eucharystii” wyrażało wielu biskupów, zwłaszcza z diecezji niezagrożonych – jak się wówczas wydawało – wirusem, i znanych duchownych. Ojciec Bartolomeo Sorge, jezuita, były dyrektor dwutygodnika „Civiltà Cattolica”, pytał retorycznie: „Czy można odmawiać wiernym Ciała i Krwi Chrystusa z obawy przed koronawirusem? Kościół to nie sklep, który da się zamknąć”. Enzo Bianchi, założyciel i przeor wspólnoty monastycznej w Bose, pisał, że Kościół okazuje brak współczucia i solidarności z tymi, „którzy cierpią, żyją w lęku i szukają pociechy”. Ale głosy te słabły w miarę postępowania epidemii.
Średnia wieku księży we Włoszech wynosi 61 lat. W wielu parafiach pracuje tylko jeden kapłan w podeszłym wieku. Księża byli zdezorientowani, nie wiedzieli, jak prowadzić duszpasterstwo, nie narażając siebie i innych na ryzyko zarażenia się wirusem.
Młodsi, bardziej przedsiębiorczy czy umiejący wykorzystać potencjał świeckich, przenieśli duszpasterstwo do internetu, umożliwiając parafianom uczestnictwo online w mszy odprawianej w swoim kościele, wysłuchanie rekolekcji wielkopostnych, wspólne odmawianie różańca. Nagle okazało się, że Kościół online nie jest wcale wirtualny, ale realny i konkretny. By uświadomić to sobie i swoim parafianom, ks. Giuseppe Corbari z miasteczka Giussano koło Monzy poprosił wiernych o przysłanie swoich zdjęć – portretów indywidualnych, małżeńskich, rodzinnych – które wydrukował na kolorowej drukarce i przykleił do krzeseł w kościele. Podczas niedzielnej mszy ponad 150 osób, młodych i starych, „zasiadło” na swoich stałych miejscach.
Bohaterami mediów stało się – zwłaszcza w pierwszych dniach narodowej kwarantanny – wielu kapłanów, którzy postanowili zrobić coś więcej, niż tylko bić w dzwony w godzinę domowej modlitwy, nawet kosztem łamania przepisów sanitarnych: wychodzili na ulice z Najświętszym Sakramentem albo pakowali na wózki-dwukółki wielkie figury Matki Boskiej lub świętych, by objechać z nimi opustoszałe miasteczka. 79-letni ks. Gianni Regolani z Polesine Zibello koło Parmy, pilot amator, przez kilka dni wyprawiał się awionetką do stref zamkniętych (centrów epidemii), by z góry udzielać błogosławieństwa mieszkańcom.
Ks. Clemente Depaoli z Turynu ogłosił z kolei, że każdy wierny może o dowolnej porze dnia poprosić o udzielenie komunii, „o ile wcześniej przygotuje się odpowiednio przez osobistą lekturę Pisma Świętego”. Z czasem tego typu akcje zostały jednak zakazane, jako ryzykowne, przez władze cywilne lub kościelne. Ksiądz Depaoli powiedział „Tygodnikowi”, że chętnych do indywidualnej komunii i tak nie było wielu – z parafii liczącej 10 tys. wiernych zgłosiło się raptem 20 osób. Zgodnie z zaleceniem biskupa teraz zachęca swoich parafian do komunii duchowej.
Paradoksalnie, powrót do praktyki zalecanej przez Sobór Trydencki zbliża dziś katolików do protestantów. Fulvio Ferrario, profesor teologii systematycznej na Uniwersytecie Waldensów w Rzymie, zauważa, że choć katolicy zawsze podkreślali obecność Chrystusa w Słowie i w sakramentach, dopiero teraz przekonali się, że oba te warunki nie muszą występować jednocześnie. Eucharystia jest pomocna, owszem, ale nie może być traktowana jak cudowny środek z reklamy napoju energetycznego, który „dodaje skrzydeł”. Gdy jej zabraknie, można spotkać się z Jezusem w Bożym Słowie.
Szczegółowe wytyczne na temat duszpasterstwa podczas epidemii włoski episkopat opublikował dopiero po dziesięciu dniach obowiązywania zakazów. Z dokumentu księża dowiedzą się, w jakich okolicznościach i jak mogą ochrzcić dziecko (tylko przy zagrożeniu życia), spowiadać (z zachowaniem odległości co najmniej metra i chroniąc twarz maseczką), udzielać komunii choremu (bez dotykania jego ust) czy namaszczać go olejami (w lateksowych rękawiczkach).
Prasa opisuje też przypadki, gdy księża – pozbawieni możliwości pracy duszpasterskiej – zgłaszają się jako wolontariusze do szpitali, schronisk dla bezdomnych, domów pomocy społecznej. Najgłośniejszym był „powrót do pracy” ks. Fabia Stevanazzo, z wykształcenia lekarza internisty. W 2014 r., po 10 latach praktyki w pogotowiu ratunkowym, odszedł z zawodu i wstąpił do seminarium duchownego. Teraz, za zgodą biskupa, podjął pracę w szpitalu niedaleko parafii, której jest proboszczem.
Dramaty
Duszpasterstwo w regionach najbardziej dotkniętych epidemią jest wystawione na dramatyczną próbę. W Bergamo pogrzebów się nie odprawia, pochówki dokonywane są bez udziału rodziny (która, jeśli nie trafiła do szpitala, poddana jest kwarantannie). Grzebie się kilkadziesiąt ciał dziennie. Zakłady pogrzebowe wyznaczają kilkudniowe terminy. Na kremację trzeba czekać do 10 dni, choć krematorium pracuje na pełnych obrotach. Problem udało się chwilowo rozwiązać w połowie ubiegłego tygodnia – 10 wojskowych ciężarówek przewiozło ciała zmarłych do odległych o 200 km spopielarni w Modenie i innych miastach.
Praca diecezji jest sparaliżowana. Księża umierają (dotychczas 28), chorują, poddawani są kwarantannie, tracą najbliższych. Ci, którzy jeszcze pracują, nie mogą pójść do szpitali z sakramentami. Biskup Bergamo Francesco Beschi [polecamy wywiad z biskupem na stronie ""Tygodnika Powszechnego""] zachęca personel sanitarny do błogosławienia umierających, a chorym, którzy nie mogą przystąpić do spowiedzi, przypomina naukę Kościoła: każdy, kto ma mocne postanowienie przystąpienia do spowiedzi sakramentalnej, a nie może tego uczynić, otrzymuje odpuszczenie win po wzbudzeniu w sobie żalu za grzechy.
Czytaj także: Przestrzegajmy zasad i módlmy się - rozmowa z biskupem Francesco Beschim z Bergamo
W kwestii spowiedzi jeszcze dalej poszedł bp Riccardo Fontana z Arezzo, który w miniony czwartek stanął przed miejscowym szpitalem zakaźnym i udzielił – za pośrednictwem telewizji – rozgrzeszenia wszystkim leżącym tam chorym, którzy chcieliby, a nie mogą się wyspowiadać. Taką prerogatywę dla biskupów 20 marca potwierdziła Penitencjaria Apostolska specjalną notą.
Mimo dramatycznej sytuacji diecezja Bergamo stara się wciąż udzielać pomocy potrzebującym. W seminarium duchownym przygotowano 50 pokoi dla lekarzy, pielęgniarek i sanitariuszy z pobliskiego szpitala, którzy nie chcą wracać do domów, by nie narazić swoich rodzin na zarażenie.
Polskie kłopoty
Pierwsze reakcje polskich księży na obecny kryzys były podobne do reakcji ich włoskich kolegów. Niektórzy wyszli w samotnych procesjach po pustych ulicach miast z monstrancją czy relikwiarzami – jak ks. Mirosław Matuszny, spacerujący po Lublinie z relikwiami św. Antoniego z Padwy, patrona miasta [zobacz ilustrację do artykułu ks. Jacka Prusaka]. Mieliśmy też księdza błogosławiącego Najświętszym Sakramentem z samolotu krążącego nad Wrocławiem.
Pytany o te reakcje jeden z proboszczów zauważył, że Kościół nie jest jednak od walki z wirusem, tylko od głoszenia ewangelii, czyli możliwości nawrócenia i pojednania z Bogiem. Ponieważ bezpośredni kontakt został utrudniony, pod znakiem zapytania stanęła zwłaszcza kwestia sprawowania sakramentów.
Już 13 marca Rada Stała Episkopatu zasugerowała wiernym przyjmowanie komunii duchowej. Nieliczni, którzy zdecydowali się przyjść do kościoła, mogli przyjąć komunię na rękę. Kapucyni z parafii Matki Bożej Częstochowskiej w Krakowie-Olszanicy po prostu rozdawali komunię w niedzielę 15 marca przez pół godziny na zewnątrz kościoła. Co do sakramentu pojednania zaproponowali „spowiedź spacerową” poza kościołem.
Z kolei spowiedź „na telefon” (nie przez telefon!) organizuje salezjańskie Centrum Nowej Ewangelizacji „Don Bosco” we Wrocławiu. Można się telefonicznie umówić na spowiedź w bezpiecznych sanitarnie warunkach. Inicjatywa przebiega pod hasłem „Jesus call centre”.
Proboszczowie przystosowują też kaplice do bezpiecznego sprawowania sakramentu pojednania. Ks. Grzegorz Strzelczyk z parafii św. Maksymiliana Kolbego w Tychach opatrzył jedną z kaplic w tablice informacyjne: „kaplica TYLKO do spowiedzi”, „wchodzimy, gdy ksiądz otworzy”, „NIE dotykamy KLAMKI!!!”.
Czy takie działanie „na szybko” zdoła zaspokoić zapotrzebowanie na masową do tej pory w Polsce spowiedź wielkanocną?
Wirtualna nie znaczy nierzeczywista
Ksiądz Strzelczyk uprzedza swoich parafian: „Nie można wykluczyć, że przed świętami dostęp do spowiedników będzie utrudniony. Musicie wiedzieć, co Kościół ma w swoim skarbcu na takie sytuacje...” – pisze na facebookowej grupie parafialnej.
Tyscy parafianie mają szczęście: ks. Strzelczyk jest nie tylko entuzjastą korzystania z nowoczesnych technologii komunikacji w Kościele, ale też jednym z najbardziej aktywnych polskich teologów. Wierni otrzymali precyzyjne wyjaśnienia, czym jest żal doskonały i na jakich warunkach można uzyskać odpuszczenie grzechów, gdy nie można wyznać ich przed kapłanem, a wcześniej – czym jest komunia duchowa, gdy przyjęcie hostii w kościele nie jest możliwe.
Czytaj także: Ks. Jacek Prusak: Nie każda trwoga prowadzi do Boga
Epidemia ograniczyła bezpośrednie kontakty, ale ożywiła obecność w sieci. Paradoksalnie, kontakty międzyludzkie zwielokrotniły się, a poczucie wspólnoty może realnie się wzmocnić. Gdy wiele osób zaczyna być w sieci, a proboszcz potrafi moderować wspólnotę, jego kontakt z parafianami może być wręcz nieustanny. Ci, którzy potrafią to robić, odkrywają nowy wymiar parafii.
„A swoją drogą – dziś jestem niezmiernie wdzięczny Opatrzności za pomysł, żeby Was ściągnąć na FB do grupy parafialnej. Wyobrażacie sobie, jaki byśmy mieli w parafii zamęt, gdyby nie ten kanał komunikacyjny?” – pisał ks. Strzelczyk w sobotę 14 marca.
„Partyzantów wlewających wodę do kropielnic w naszym kościele proszę o zamaszyste stuknięcie się w głowę” (14 marca).
„Na sumie 6 osób! Dziękuję!” (15 marca – niedziela).
„Myślę, że sytuacja ta może być dla wszystkich okazją do odświeżenia doświadczenia wiary przeżywanej w domu, w rodzinie – nie przegapcie tego, proszę” (16 marca).
„Do kwoty kolekty, którą podałem w niedzielę [143 zł], należy dodać 2305 zł, które wpłynęły elektronicznie. Jesteście WIELCY!” (17 marca).
Do przemyślenia
Wywrócony przez wirusa do góry nogami nasz religijny świat zmusza do refleksji. Były misjonarz, a obecnie profesor liturgiki w Katolickim Uniwersytecie w Cochabamba w Boliwii o. Kasper Mariusz Kaproń przytacza pytania włoskiej teolożki, Simony Segoloni Ruty: „Skoro Lud zgromadzony jest o wiele istotniejszy dla Eucharystii niż nawet chleb i wino, to jaki sens ma celebracja sakramentu bez zgromadzonego Ludu? Czy nie wracamy do trydenckiej koncepcji sakramentu? Wydarzenia tych dni i celebracje »sine populo« wywołują poważny kryzys w podstawach teologicznych reformy liturgicznej Soboru Watykańskiego II. Głos ten oczywiście w najmniejszym stopniu nie ma na celu, aby na siłę i wbrew wymogom sanitarnym zapełniać kościoły. Jest jedynie postawieniem pytania o sens celebracji Mszy św. bez Ludu. Czy obecność online można uważać za autentyczną obecność? A może lepszym rozwiązaniem byłby post eucharystyczny dla wszystkich?”.
Zwrócono też uwagę, że wirusowy kryzys dość wyraźnie ujawnia nasze odruchy klerykalne. „Zamiast oglądać mszę na komputerze, dlaczego nie czytamy razem Biblii?” – zapytała amerykańskiego korespondenta „La Croix” Massimo Faggiolego jego ośmioletnia córka, dając mu do myślenia. „Dlaczego koncentrujemy się na kapłanach?” – pytał później na łamach swego pisma. „Katolicy potrzebują sakramentów, ale nasze ciało jest już świątynią Ducha Świętego. (...) W czasie pandemii powinniśmy mniej koncentrować się na mszach transmitowanych na żywo, duchowej komunii i prywatnych nabożeństwach. Hierarchia (w tym papież Franciszek) powinna zachęcać katolików do zgłębiania liturgii godzin, lectio divina i rodzinnej celebracji Słowa” – proponuje Faggioli.
Jakby w odpowiedzi katolickiemu publicyście archidiecezja wiedeńska rozsyła chętnym PDF-y z liturgią Słowa do rodzinnej celebracji, proponując, by podczas domowych nabożeństw zapalać w oknie świecę.
Pusty plac
Papież Franciszek ograniczył swą aktywność już pod koniec lutego ze względu na przeziębienie. Odwołał audiencje i spotkania, nie pojechał na coroczne rekolekcje kurii rzymskiej. Po tygodniu rekonwalescencji, gdy epidemia obejmowała coraz większe obszary kraju, poddał się testom na obecność wirusa SARS-CoV-2 (wynik negatywny), a w Watykanie podjęto specjalne środki ostrożności: audiencje środowe przeniesiono do internetu, podobnie jak modlitwę Anioł Pański i codzienną mszę w kaplicy Domu św. Marty. Do minimum ograniczono spotkania Franciszka z najbliższymi współpracownikami, odwołano większość prywatnych audiencji, a podczas tych, które musiały się odbyć, zachowywano bezpieczną odległość między uczestnikami (co prawdopodobnie zapobiegło zarażeniu się papieża i innych osób wirusem od jednego z biskupów francuskich, chorego – jak się po kilku dniach okazało – na COVID-19). Zgodnie z rozporządzeniem włoskich władz (mimo że Watykan nie podlega ich jurysdykcji) zawieszono odprawianie mszy w bazylice św. Piotra, po czym świątynię i plac całkowicie zamknięto dla turystów i wiernych.
Czytaj także: Korona sprawdza - rozmowa z Bogdanem de Barbaro
Trwająca już ponad trzy tygodnie izolacja staje się dla Franciszka coraz bardziej uciążliwa. Pierwszą oznaką było spięcie z jego wikariuszem, kard. Angelem De Donatisem, który postanowił zamknąć wszystkie kościoły w diecezji rzymskiej. Podczas porannej mszy w Domu św. Marty Franciszek przypominał, że „pasterz musi być blisko swych owiec”, i przestrzegał, że „drastyczne środki nie zawsze są dobre”. Chwilę później jego jałmużnik, kard. Konrad Krajewski, sprzeciwił się publicznie zamknięciu podlegającego mu kościoła Matki Bożej Niepokalanej na Eskwilinie. „To mój akt nieposłuszeństwa. Kościół jest domem, a dom zawsze musi być otwarty dla swoich dzieci” – mówił, nie ukrywając, że chce w ten sposób dodać odwagi także innym księżom. Zachęta nie była potrzebna – po kilku godzinach kard. De Donatis odwołał wcześniejsze rozporządzenie.
W wystąpieniach Franciszek coraz częściej przypomina księżom i biskupom, by nie bali się stanąć na linii frontu i nie odmawiali wiernym wsparcia i posługi sakramentalnej. Zachęca, by odwiedzali ich w domach z komunią (pamiętając o zachowaniu przepisów sanitarnych) i kierowali się bardziej „logiką Ewangelii” niż sztywnym zachowywaniem prawa.
W niedzielę 15 marca, po modlitwie Anioł Pański, odmówionej w bibliotece papieskiej, Franciszek dłuższą chwilę stał w otwartym oknie Pałacu Apostolskiego, patrząc na pusty plac. Kilka godzin później opuścił Watykan, udając się z niezapowiedzianą pielgrzymką do bazyliki Matki Bożej Większej, gdzie znajduje się szczególnie przez niego czczony obraz Maryi Ocalicielki Ludu Rzymskiego, i do kościoła św. Marcelego, gdzie przechowywany jest cudowny krucyfiks, noszony przed wiekami po mieście w czasach zarazy.
Nieoczekiwana wyprawa (niewielki fragment papież przeszedł pieszo, spacerując opustoszałą Via del Corso) wzbudziła sporo uwag krytycznych: uznano ją za zły przykład w czasie, gdy od samodyscypliny i niewychodzenia z domów zależy zatrzymanie epidemii i los wielu osób. Ale były też pochwały, również ze strony środowisk konserwatywnych i tradycjonalistycznych, zwykle krytycznych wobec Franciszka: słowa i gesty papieża były dla nich dowodem, że ratunkiem wierzących katolików w trudnych czasach jest Eucharystia, adoracja krzyża i oddanie się w opiekę Maryi.
Dalsze życie
W Kościele to początek nowej rzeczywistości. Nasze zachowania religijne, myślenie, przeżywanie wiary nadal będzie podlegać weryfikacji. Do czego to ostatecznie doprowadzi, nie wiemy.
Kościół w swojej historii przeżył jednak niejeden kryzys. Jako wspólnota wiary, trwa. ©℗
CZYTAJ WIĘCEJ:
Pandemia koronawirusa - serwis specjalny
Tygodnik na kwarantannę - wybór najlepszych tekstów dostępny bezpłatnie!","EDWARD AUGUSTYN, ARTUR SPORNIAK",23.03.2020,https://www.tygodnikpowszechny.pl/swiat-w-stluczonym-lustrze-162738
91,PAPIEŻ FRANCISZEK MNIEJSZY,Mimo osamotnienia w czasach lockdownu i symptomów katastrofy rewolucja prowokowana przez Bergoglia trwa.,"To było najdziwniejsze pół roku w pontyfikacie Franciszka. I najsmutniejsze. Papież się poddał – pisała włoska prasa. Ostatnim aktem siły była jego samotna modlitwa o ustanie epidemii – w strugach deszczu, na pustym i mrocznym placu św. Piotra 27 marca. Tamten obraz i gest przemawiały z mocą do milionów ludzi, wierzących i niewierzących, na całym świecie.
Włochy jako pierwsze w Europie doświadczyły, i to w wyjątkowo ostrej postaci, strachu, bezradności i śmierci. Włoski Kościół jako pierwszy poznał, co znaczy pozbawić religię wymiaru wspólnotowego i sprowadzić do form indywidualnych, wcześniej uważanych za drugorzędne. A Franciszek jako pierwszy papież – przynajmniej w najnowszej historii – został pozbawiony bezpośredniego kontaktu z wiernymi.
Na początku wydawało się, że może w szaleńczy sposób nie podda się ograniczeniom. W niespełna tydzień po całkowitym zamknięciu kraju, w niedzielę 15 marca, wybrał się na samotny spacer pustymi ulicami Rzymu. Potem kilkakrotnie przypominał księżom, żeby nie zamykali się na plebaniach, ale towarzyszyli chorym i umierającym, nawet z narażeniem życia. Skrytykował decyzję swego wikariusza, kard. Angela De Donatisa, o zamknięciu kościołów w Rzymie – już następnego dnia kardynał zmienił zdanie i pozostawił świątynie otwarte dla indywidualnej modlitwy. Wspierał papieskiego jałmużnika, który pomimo pandemii nadal rozdawał posiłki bezdomnym na rzymskich dworcach i zawoził pomoc objętym kwarantanną lub pozbawionym źródeł utrzymania biedakom.
Spotkania ekran w ekran
Potem jego głos zszarzał. Kazania z codziennej mszy, transmitowanej przez internet, spowszedniały. Kolejne zdjęcia, jak błogosławi z okna pusty plac św. Piotra, nie robiły już wrażenia. Odwoływano spotkania, zrezygnowano z jedynej zaplanowanej na ten rok zagranicznej pielgrzymki na Maltę, przerwano prace nad przygotowaniami następnych, aż do końca 2021 r.
Bez echa przechodziły środowe katechezy, wygłaszane do garstki najbliższych współpracowników w bibliotece watykańskiej. Ludzie zajęci własnymi sprawami, próbujący odbić się od dna po lockdownie, ratujący ostatnie chwile wakacji, dyskutujący nad sensem lub nie zachowywania środków ostrożności, niewiele sobie robili z monotonnych apeli o solidarność, zmianę myślenia i budowanie nowego, postpandemicznego świata.
Papież odżył dopiero 2 września. Na pierwszej audiencji z wiernymi, na niewielkim dziedzińcu św. Damazego, który w reżimie sanitarnym pomieścić mógł raptem 500 osób, z ulgą przyznał, że woli spotkania twarzą w twarz, a nie ekran w ekran.
A niespodziewana zapowiedź nowej encykliki o powszechnym braterstwie, którą podpisze 3 października przy grobie św. Franciszka w Asyżu, kończy sześciomiesięczny okres smuty.
Z prawa do lewa
Choć nie jest prawdą, że papież całkiem wycofał się z aktywności w ostatnich miesiącach (odbywały się audiencje prywatne, przyjmował szefów dykasterii watykańskich i biskupów z innych krajów, udzielił paru wywiadów), to jednak cisza, jaka zapadła w kilku dotąd głośnych sprawach, dała podstawę do pogłosek o wypaleniu się reformatorskiego zapału. Kąśliwe uwagi krążyły nawet w środowiskach dotąd mu sprzyjających.
Ocieplenie, paradoksalnie, nastąpiło w stosunkach z konserwatystami, którzy najwyraźniej uznali, że zredukowana do minimum publiczna aktywność tego papieża zasługuje na pochwałę. Docenili jego „powrót” do tradycyjnych form: modlitwy różańcowej w Ogrodach Watykańskich, połączonych telemostem z największymi sanktuariami świata, odprawienie pierwszej publicznej mszy po lockdownie przy grobie Jana Pawła II, wizytę przy grobie Piusa X.
Do tej pory skrzydło konserwatywne, jak wiadomo, nie oszczędzało Franciszka. O ile na początku krzywo patrzono tylko na jego „styl”, to po adhortacji „Amoris laetitia” (2016), w której papież zezwolił, pod pewnymi warunkami, udzielać komunii rozwiedzionym osobom, uderzono w największe dzwony. Czterech kardynałów opublikowało swoje „dubia” (wątpliwości), stając tym samym na czele jawnej opozycji – za ich przykładem, a często też z ich błogosławieństwem, pojawiły się petycje, demonstracje, „braterskie upomnienia”, a nawet oskarżenia o herezję.
Kolejna fala protestów towarzyszyła synodowi amazońskiemu (2019). Środowiska tradycjonalistyczne i konserwatywne były pewne, że przyjęte dla wiernych z Amazonii rozwiązania (np. święcenie żonatych mężczyzn, przekazywanie parafii świeckim czy diakonat kobiet) szybko zostaną wprowadzone w całym Kościele. Tak się nie stało. Dokument końcowy synodu nie postulował radykalnych rozwiązań, a papieska adhortacja była jeszcze bardziej ostrożna.
Konstytucja!
Pojawiła się za to krytyka ze strony frakcji postępowej. Dziś liberałowie patrzą z sympatią na Kościół niemiecki, który metodą synodalną z udziałem katolików świeckich dyskutuje nad takimi kwestiami, jak prawa osób LGBT, celibat czy kapłaństwo kobiet. Papież kilkakrotnie przestrzegał, by uczestnicy „drogi synodalnej” nie oczekiwali, że ich postulaty zostaną przyjęte przez Kościół powszechny, i nie podejmowali pochopnych decyzji, które grożą schizmą.
Ci, którzy liczyli na rewolucję, czują się zawiedzeni. Zapowiadana tuż po konklawe reforma kurii rzymskiej ciągnie się już siedem lat. Powołana w 2013 r. rada kardynałów (najpierw ośmiu, potem dziewięciu, dziś sześciu) miała być nie tylko organem doradczym papieża, ale przede wszystkim opracować tekst nowej konstytucji, która zmieni oblicze kurii. Rok temu zapewniano, że dokument jest „niemal gotowy”. Spodziewano się, że zostanie ogłoszony w czerwcu, w święto apostołów Piotra i Pawła. Tymczasem przyszła pandemia i słuch po nim zaginął.
– Konstytucja jest w trakcie tłumaczenia na najważniejsze języki, co znaczy, że niedługo zostanie ogłoszona – mówią mi w Watykanie. – I będzie rewolucją, choć głównie personalną.
Do wymiany pójdzie co najmniej kilkunastu kardynałów i biskupów stojących na czele kongregacji. Wielu z nich skończyło już 75 lat i zdaje się, że przedłużono im mandat tylko po to, by dociągnęli do zbliżającej się reformy.
– Ale nie oszukujmy się – mówi mój rozmówca – choćby papież wymienił wszystkich kardynałów i biskupów, zostanie jeszcze cały zastęp urzędników średniego szczebla, którzy wciąż wiele mogą. Od ich zaangażowania, sympatii, życzliwego spojrzenia na sprawę albo przeciwnie – opieszałości, drobiazgowości czy nawet dyskretnego odsunięcia teczki – wiele zależy. To na nich opiera się codzienna praca urzędu. Wszystkich nie wymienią, a na pewno nie szybko. Kuria przetrwa. Zresztą to są dobrzy i lojalni urzędnicy, tylko nikt nie lubi, gdy się go obraża, obwinia za całe zło, wytyka publicznie wady. A przecież takie słowa padały z ust papieża, jakby nie było, naszego szefa.
Nie jest tajemnicą, że wiele osób, które trafiło do Watykanu za Benedykta XVI czy nawet za Jana Pawła II, ma poglądy inne niż Franciszek. Powiedzmy, że nie są tak postępowi jak on. Co jeszcze nie znaczy, że przeciwko niemu spiskują.
Sam jak Franciszek
Niedokończonych spraw jest więcej. Słuch zaginął nie tylko po konstytucji, ale też po raporcie z postępowania w sprawie przestępstw ekskardynała McCarricka z Waszyngtonu. Franciszek obiecał amerykańskim biskupom, że ujawni go „wkrótce” (watykański sekretarz stanu kard. Parolin mówił o początku 2020 r.). Wkrótce upłynie rok od tych obietnic. Upublicznienie gotowego już dokumentu – ważnego, bo pokazującego powiązania kardynała-przestępcy z innymi osobistościami Kościoła – leży wyłącznie w gestii papieża.
Mało kto pamięta już o innym rewolucyjnym pomyśle Franciszka – Papieskiej Komisji ds. Ochrony Nieletnich, powołanej w 2014 r. Miała pomóc papieżowi w rozwiązaniu kryzysu seksualnego: wykorzystywania dzieci i osób bezbronnych w Kościele. Wciąż istnieje, ale w międzyczasie zmieniła się koncepcja i strategia walki z pedofilią. A starcie komisji z Kongregacją Nauki Wiary, która prowadzi sprawy najcięższych przestępstw wśród duchownych i nie godziła się na niektóre jej pomysły (np. specjalny trybunał dla biskupów), spowodowało odejście kilku ważnych członków – przedstawicieli ofiar i specjalistów z dziedziny seksuologii – oraz całkowite zmarginalizowanie gremium. Członkowie komisji zostali pominięci w przygotowaniach do „watykańskiego szczytu” nt. pedofilii (w lutym 2018 r.). W komitecie organizacyjnym zabrakło nawet jej przewodniczącego, kard. Seána O’Malleya z Bostonu.
Krytycy Franciszka mogą więc triumfować. Niemal od początku pontyfikatu mówili o chaosie organizacyjnym, nietrafionych decyzjach personalnych, braku wytrwałości w realizacji rozpoczętych reform, nieprzewidywalności i trudnym charakterze argentyńskiego papieża. – Jest człowiekiem pełnym sprzeczności, ciężko go rozgryźć – mówił mi dwa lata temu jeden z mieszkańców Watykanu. – Jednocześnie chce rządzić i być w opozycji; wydawać rozkazy i zachowywać się jak anarchista; być jezuitą i franciszkaninem.
Opozycja stoi z boku i czeka na kolejne konklawe. A od Franciszka odwracają się nawet dotychczasowi sojusznicy. Niedługo po jego stronie zostaną tylko antykapitaliści, ekolodzy i imigranci.
Jaka piękna katastrofa
Głosy, że siła napędowa pontyfikatu wygasła, dotarły do Watykanu. Oficjalnie nikt ich nie komentuje, ale w sukurs pośpieszył o. Antonio Spadaro, jeden z najbliższych współpracowników papieża. Jego artykuł opublikowany 5 września na łamach jezuickiego dwutygodnika „La Civiltà Cattolica” ciekawie tłumaczy, na czym polega rewolucyjność papieża Franciszka.
Papieski „spin doktor” przywołuje na wstępie postać założyciela zakonu, do którego obaj z Franciszkiem należą. Przypomina, że św. Ignacy Loyola „w ogóle nie zajmował się kwestiami doktrynalnymi i teologicznymi, ale interesowało go świadectwo życia, jakie powinni dawać światu jezuici”. Dlatego jedyną skuteczną reformą Kościoła – zdaniem św. Ignacego – jest reforma (inaczej: nawrócenie) każdego z jego członków. Reforma Kościoła nigdy się nie skończy, bo nigdy nie nastąpi pełne nawrócenie i całkowita przemiana tych, którzy go tworzą. Reforma kurii również.
Nawrócenie to pierwsze słowo-klucz do pontyfikatu papieża. Franciszek stosuje go przy każdej okazji: jest nawrócenie osobiste, instytucjonalne, parafialne, duszpasterskie, antropologiczne, kulturowe, ekologiczne, synodalne… Przestało być pobożnym aktem, a jest radykalną zmianą rządzenia (sobą, parafią, kurią). Sam papież jest jego przykładem. Bo tu – pisze Spadaro – wcale nie chodzi o „styl” Franciszka, tylko o radykalnie inny sposób sprawowania urzędu. Jego podstawą nie jest plan, lecz rozeznanie.
Zanim przejdziemy do drugiego ulubionego słowa papieża (discernimento – rozeznanie), zatrzymajmy się przy planowaniu, a właściwie jego braku. To, co do tej pory brzmiało jak zarzut, Spadaro przekuwa – jak każdy dobry apologeta – w zaletę. Tak – papież nie ma planu, nie wymyśla przy biurku strategii. Ale apostołowie, którzy wychodzili z Wieczernika w dniu Pięćdziesiątnicy, też go nie mieli. A jednak, dzięki pomocy Ducha Świętego dali radę nowym wyzwaniom.
Z punktu widzenia instytucji to oczywiście katastrofa. Praca bez planu to chaos, nieefektywność, marnotrawstwo. I jeśli papież „wybiera drogę, idąc” – jak pisze Spadaro – to inni łatwo mogą się pogubić. Wielkie międzynarodowe firmy, nawet jeśli ich szefowie są charyzmatycznymi wizjonerami, nie pozwoliłyby sobie na taką ekstrawagancję.
Zaczynać, nie kończyć
Tyle że Kościół to nie firma – mówi papież. Jest instytucją, ale dziwną – założoną przez Ducha Świętego, który wprowadza nieporządek, rozdając różne dary i charyzmaty. Instytucją, która musi z tej różnorodności stworzyć harmonię. W jej naturze jest więc napięcie i sprzeczność: między prawem i duchem, nieporządkiem i harmonią, urzędem i charyzmatem. Stąd konieczność ciągłej zmiany, nieustannej reformy: to, co potrzebne, zostaje, co nieprzydatne – odchodzi.
By tego dokonać, konieczne jest ciągłe rozeznawanie. Zamiast tworzyć projekty, trzeba wyjść do świata i rozeznać, czego od nas chce. Ale nie chodzi o dostosowywanie się do jego oczekiwań, o gonienie za kijem, który rzucają inni. Rozeznawanie to szukanie „woli Bożej w życiu i historii” – na modlitwie, w oparciu o własne doświadczenie, dialog z innymi i ludzkie potrzeby.
Przykładem niech będzie dyskusja o viri probati na synodzie amazońskim. Dyskusja – zauważa Spadaro – to nie rozeznanie. Synod to nie parlament. Nie chodzi o to, kto przekona innych i zdobędzie większość, nie chodzi nawet o to, kto ma rację. Synod nie powinien podejmować decyzji, jeśli nie jest pewien, że doszło do niej w drodze rozeznania. A ono jeszcze się nie dokonało. Jest więc możliwe, że synod amazoński ciągle trwa.
To oczywiście brzmi jak dobra wymówka, by nie podejmować żadnych decyzji, albo odwlekać je w nieskończoność. Jednak i na to papieski obrońca znajduje wytłumaczenie: skoro reforma jest nawróceniem, nie da się jej przyspieszyć. Wszystko ma swój czas. Jedne zmiany zachodzą szybciej, inne wolniej. „To fundamentalna zasada Bergoglia: czas jest ważniejszy niż przestrzeń” – pisze Spadaro. Reformować to znaczy inicjować procesy. I dać im czas. W reformie nie chodzi o to, by leciały głowy, ani by zdobywać przestrzeń dla władzy. Jak w ewangelicznej przypowieści o pszenicy i kąkolu: trzeba cierpliwie czekać, aż jedno i drugie dojrzeje.
Wystarczy jednak wyobrazić sobie świat, w którym wszystko zależy od subiektywnego bądź co bądź rozeznania… No, chyba że mówimy o papieżu, któremu asystuje Duch Święty, i który może kontrolować (na przykład przy pomocy wyspecjalizowanych służb, jak Kongregacja Nauki Wiary) „rozeznania” innych, sam nie będąc przez nikogo kontrolowanym.
Małe jest piękne
Znawców teologii i historii Kościoła, którzy właśnie skrzywili się na wzmiankę o papieżach i asystencji Ducha Świętego, śpieszę uspokoić, że to nieprecyzyjne wyrażenie i tak nie ma większego znaczenia w świetle dalszego wywodu ojca Spadaro. Przywołuje on słowa innego mistrza jezuickiej duchowości, św. Piotra Fabera (1506-46), że czym innym jest „całe dobro, jakiego będę mógł dokonać”, a czym innym „pośrednictwo świętego Ducha, z którego pomocą, albo i nie, tego dobra dokonam”. A skoro tak, to są dobre czyny, które chrześcijanin – papież również – podejmuje bez wzywania na pomoc Ducha Świętego.
Ten zaskakujący cytat, w połączeniu z wcześniejszym zdaniem o stronieniu od kwestii doktrynalnych, a przykładaniu większej wagi do świadectwa życia, jest zapewne próbą usprawiedliwienia różnych błędnych decyzji, choćby personalnych, jakie Franciszek podjął. Nie jest nieomylny, ale ma dobre intencje.
Przypomina się historia z chilijskim biskupem oskarżanym o ukrywanie pedofilii, którego Franciszek z uporem trzymał na urzędzie, powtarzając, że nie ma dowodów jego winy. Gdy zobaczył protestujących ludzi podczas pielgrzymki do Chile, i gdy musiał odpowiadać na pytania dziennikarzy, nabrał wątpliwości. Po przeczytaniu raportu specjalnego wysłannika przyznał się publicznie do błędu i odwołał biskupa.
Przed popełnieniem błędu może nas uchronić (a ten już popełniony pomaga naprawić) kontakt z drugim człowiekiem – pisze o. Spadaro, nawiązując do spotkania Franciszka z dziennikarzami w samolocie wracającym z Chile. Trzeba mieć kontakt z ludźmi. Być ich duszpasterzem. Spotykać się nie z urzędnikami, dworzanami i pochlebcami, ale „ze swoim ludem”. Dlatego zamknięcie w Watykanie tak bardzo papieżowi doskwierało.
I ostatnie słowo, które wyjawia sens Franciszkowych rządów i nawrócenia: ogołocenie. Wzięte wprost z ewangelii, z fragmentu, który papież lubi powtarzać: ogołocić się, uniżyć, przyjąć postać sługi – to jedyny cel nawrócenia. Być jak Jezus. To zadanie dla każdego chrześcijanina i każdej kościelnej instytucji: przestać zajmować się sobą i wyjść do potrzebujących. Nie czekać na lepszy czas, nie szukać wielkich środków.
Papież nie jest maksymalistą – kończy Spadaro. Ani idealistą, ani rygorystą. Wie, że życie nie składa się z czarno-białych sytuacji, wie, że są ograniczenia, których nie da się przekroczyć, i konflikty, z którymi trzeba nauczyć się żyć. Często wystarczą rzeczy naprawdę małe: drobna decyzja, spotkanie z człowiekiem. Wielka reforma może dokonywać się małymi krokami. Homilia w Domu św. Marty może mieć większe znaczenie niż oficjalne przemówienie. Przypis może być ważniejszy od adhortacji. ©℗",EDWARD AUGUSTYN,21.09.2020,https://www.tygodnikpowszechny.pl/papiez-franciszek-mniejszy-164906
92,ZAPASY TEOLOGICZNE,Trwa ważny dla przyszłości ekumenizmu spór niemieckich teologów z Watykanem o interkomunię. Ostatnia jego odsłona omal nie doprowadziła do zawieszenia dialogu ekumenicznego.,"Opublikowany we wrześniu 2019 r. przez teologów katolickich i ewangelickich z Ekumenicznej Grupy Roboczej (ÖAK) dokument „Wspólnie przy Stole Pana” (WpSP) postulował wzajemne umożliwienie przez oba Kościoły dostępu swoim członkom do Stołu Pańskiego. Wówczas to zaświtała nadzieja, że na III Kongresie Ekumenicznym we Frankfurcie planowanym na 12-16 maja 2021 r. możliwy będzie przełom i wspólne celebrowanie Eucharystii/Wieczerzy Pańskiej, przynajmniej na poziomie „eucharystycznej gościnności”.
Choć te plany i tak pokrzyżowała pandemia, o wiele ważniejszym utrudnieniem okazała się ostra reakcja Kongregacji Nauki Wiary na publikację WpSP. Watykańska dykasteria przesłała 18 września 2020 r. na ręce przewodniczącego Konferencji Episkopatu Niemiec bp. Georga Bätzinga swoje „Doktrynalne zastrzeżenia”, które w istocie przypominały wyłącznie nauczanie Kościoła katolickiego i tym samym cofały dyskusję do punktu wyjścia. Wydawało się, że ten ekumeniczny poligon zostanie zamknięty, a problem interkomunii na długo pozostanie nierozstrzygnięty.
Z powrotem do fundamentów
Okazało się jednak, że wspierani przez większość niemieckich biskupów teologowie nie rezygnowali z promowania porozumienia. ÖAK 24 stycznia przedstawiła nowe, obszerne „Stanowisko” odnoszące się do „Doktrynalnych zastrzeżeń”.
Dokument ten wykazuje konieczność zmiany dotychczasowego paradygmatu w myśleniu o doktrynie, powracając do spraw jak najbardziej fundamentalnych. Tą w pierwszym rzędzie jest pogłębienie wiary w samouobecnianie się Jezusa Chrystusa w tradycjach ewangelickich i rzymsko­katolickiej. Afirmacja tej prawdy ma służyć pomocą w podjęciu – przede wszystkim osobistej – decyzji o pełnym udziale w ewangelickiej Wieczerzy Pańskiej czy katolickiej Eucharystii. Do takiego kroku potrzeba jednak nie tyle rozstrzygnięć prawno-administracyjnych, ile pogłębionej i konsekwentnie odważnej refleksji teologicznej, poważnie traktującej argumenty drugiej strony dialogu.
Trudno pozbyć się wrażenia, że w tej debacie strona katolicka występuje z pozycji silniejszego partnera, którego trzeba przekonywać do innego spojrzenia na wspólną tradycję i możliwe ścieżki jej rozwoju. A przecież chodzi o to, by „zaproszenia Jezusa Chrystusa na Jego ucztę nie postrzegać jako ograniczonego jedynie do członków własnego wyznania”. On sam swoją obecność obiecał wszystkim, którzy „zbierają się w Jego imię, słuchają Jego Słowa i w Wieczerzy obchodzą Jego pamiątkę”. Tego rodzaju świadomość musi być punktem wyjścia do koniecznych obustronnych wyjaśnień. Jak czytamy w przyjętym „Stanowisku”: „Staranne badanie fundamentów nauczania prowadzi ÖAK do zmiany paradygmatu (...), do hermeneutycznego zwrotu, co pomoże w przezwyciężeniu konfesyjnej zapiekłości”.
Żaden chrześcijanin nie ma chyba wątpliwości, że „Jezus Chrystus obiecał po wsze czasy swoją obecność mocą Bożego Ducha w tej wspólnocie, w której ludzie wierzący w Chrystusa gromadzą się, by upamiętniać Jego śmierć za nas i Jego zmartwychwstanie, i oczekują Jego ponownego przyjścia”. Owa obecność w sposób szczególny wydarza się w czasie świętowania Eucharystii/Wieczerzy Pańskiej. Wiara w tę rzeczywistość stała się punktem wyjścia dla kształtowania się różnorodnych form liturgicznych.
Rachunek sumienia
W tym kontekście pojawia się pytanie, „czy wobec osiągniętych ekumenicznych uzgodnień możemy jeszcze usprawiedliwiać rozłam przy Stole Pana. Żałujemy – piszą autorzy „Stanowiska” – że tego rodzaju krytyczny rachunek sumienia w »Doktrynalnych zastrzeżeniach« KNW został zbyt słabo uwzględniony”. „W obu tradycjach panuje przekonanie, że udział w świętowaniu Wieczerzy Pańskiej i Eucharystii pojedynczych członków innych konfesji jest drogą do pogłębienia poszukiwań powszechnej jedności”. Jest to droga wytyczona już przez Sobór Watykański II, który mówił o Eucharystii jako świadectwie jedności i udziale w środkach zbawienia (por. Dekret o ekumenizmie, 8), ograniczając co prawda udział w sakramentach do członków własnej wspólnoty, ale uznając jednocześnie możliwość wyjątków. Z takich przesłanek wyrosło przekonanie – wyrażone w WpSP – że „chrześcijanki i chrześcijanie, którzy złączeni są ze sobą sakramentalnym węzłem chrztu, mogą, zwłaszcza w szczególnych sytuacjach, wziąć udział w Wieczerzy Pańskiej czy Eucharystii innego wyznania, ufając w obecność Jezusa Chrystusa”. Taka postawa zakłada wiarę, że obietnica Jego obecności ma zastosowanie także do innych niż „nasza” form liturgicznych.
W dokumencie WpSP – wyjaśniają autorzy „Stanowiska” – istotną perspektywą była pneumatologia, niedostrzeżona niestety przez watykańskich krytyków. A przecież w nauczaniu Kościoła katolickiego to Duch Święty jest zasadą jedności. Dzięki Niemu także w innych wspólnotach ujawniają się owoce eklezjalnej rzeczywistości (por. soborowa konstytucja „Lumen gentium”, 8). Pneumatologiczny wymiar kościelnej wspólnoty ujawnia się również w Wieczerzy Pańskiej/Eucharystii, gdzie Chrystus uobecnia się mocą Ducha Świętego w różnorodnych formach liturgicznej rzeczywistości. Już Sobór Watykański II jasno wskazał, że w dążeniach ekumenicznych najważniejsza jest „jedność w rzeczach koniecznych” i troska o „należną wolność (...) w rozmaitości obrzędów liturgicznych, owszem, nawet w teologicznym opracowaniu objawionej prawdy” (Dekret o ekumenizmie, 4). Postrzeganie różnorodności jako zagrożenia sprzeciwia się fundamentalnemu zamysłowi Eucharystii (por. 1 Kor 10, 17).
W „Doktrynalnych zastrzeżeniach” watykańskiej kongregacji pojawia się zarzut dominującego wpływu egzegezy protestanckiej. Zarzut – wedle autorów „Stanowiska” – o tyle chybiony, że współczesna egzegeza nie zajmuje się konfesyjną apologetyką, lecz pyta o biblijne fundamenty Kościoła. „Ponieważ rzymskokatolicki Urząd Nauczycielski uznaje badania historyczno-krytyczne, nie może więc ich wyników dyskwalifikować twierdzeniem, że mamy w nich do czynienia z konfesyjnie uwarunkowanymi hipotezami”. Z prowadzonych badań wynika, że od samego początku chrześcijaństwa aż po okres patrystyczny istniała w nim wielość liturgicznych rytów, co świadczy o pluralistycznej tożsamości Kościoła. Dlatego w dyskusji na temat wzajemnej relacji pomiędzy wspólnotą kościelną a Eucharystią/Wieczerzą Pańską nie można zbyt pochopnie powoływać się na rzekomą uniformizację wczesnego Kościoła.
Odkryciem XX-wiecznej teologii Wschodu i Zachodu było to, że Kościół tworzy Eucharystię, a Eucharystia tworzy Kościół. Ofiarniczy charakter Eucharystii nie może, zdaniem strony protestanckiej, stwarzać wrażenia, że to wspólnota ofiarowuje Bogu Jezusa Chrystusa, lecz że sama ma udział w owym ofiarowaniu.
Filozoficzny balast
Watykan zarzuca także niemieckiemu dokumentowi (tj. WpSP) brak jednoznacznego wyznania wiary w rzeczywistą obecność Jezusa Chrystusa w Eucharystii. Ten aspekt sporu wydaje się fundamentalny, gdyż nie uwzględnia innych wariantów mówienia o Eucharystii. Wygląda na to, że według urzędników kurii rzymskiej niezbędna jest „filozoficzna wiara” w Arystotelesowsko-Tomaszowy opis ziemskich rzeczy, które „składają się” z substancji i przypadłości. Tylko z taką „wiarą” można mówić o eucharystycznej zmianie substancji/istoty (stąd przeistoczenie) i niezmienności przypadłości (fizykalnych cech chleba i wina).
Konieczna jest więc zmiana eucharystycznego paradygmatu, która otworzy drogę do osiągnięcia eucharystycznej gościnności, a z czasem także i jedności celebracyjnej. Upieranie się przez stronę katolicką przy wyjątkowości własnych koncepcji obecności Pana w Eucharystii i domaganie się dla nich sankcji wręcz boskiej jest niepokonywalną przeszkodą w jakimkolwiek realnym uzgodnieniu i postępie w prowadzonych negocjacjach. Głównym kryterium bowiem – ze strony katolickiej – jest wyznanie wiary w rzeczywistą obecność całego Chrystusa w Chlebie i Winie.
Klasyczna kontrowersja może zostać przezwyciężona wówczas, kiedy uzna się, że to właśnie w liturgii, na którą zaprasza Jezus Chrystus, On sam obdarza sobą jako Osoba w jedności Bóstwa i człowieczeństwa. „To pełne wiary zaufanie w obecność Jezusa Chrystusa musi stanąć przed postawieniem pytania o konkretne »jak« sakramentalnego uobecnienia. Różne odpowiedzi na to »jak« nie mają charakteru dzielącego Kościół”.
Z intuicji wyrażonych przez ÖAK wynika, że Kościół katolicki musi na nowo przemyśleć ową realną obecność, która jest jednocześnie sakramentalna, a więc nie „fizykalna”. Sakramenty, łącznie z Eucharystią, są środkami zbawienia, a nie zbawieniem samym. Można powiedzieć, że mieszkańcy Nieba nie uczestniczą w Eucharystii. Stąd też słuszna jest opinia ÖAK, że w całym „procesie ekumenicznego uczenia się bardzo ważne jest nie tyle ciągłe odwoływanie się do wielo­wiekowych modeli myślenia zapożyczonych z filozofii, ile poszukiwanie (z zachowaniem istoty rzeczy) nowych sposobów rozumienia obecności Jezusa Chrystusa w wydarzeniu Wieczerzy Pańskiej”. Trzeba szukać nowych sformułowań opisujących realną obecność Pana, możliwych do zaakceptowania przez wszystkie konfesje.
Punktem wyjścia musi być jednak przekonanie, że wiara w fakt obecności Chrystusa w eucharystycznej Wieczerzy jest ważniejsza od jej zdefiniowania. Bo przecież chrześcijańskie Kościoły zgadzają się „co do tego, że samouobecnianie się Jezusa Chrystusa znajduje swój najpełniejszy i najgłębszy wyraz we wspólnocie zebranej przy Stole Pańskim i że spotkanie z Nim wydarza się w niedoścignionej – jak na ziemskie warunki – wyrazistości i intensywności w świętowaniu Wieczerzy Pańskiej i Eucharystii”.
Obie strony dialogu mają świadomość możliwych konfliktów sumienia swoich wiernych, zwłaszcza w kontekście ewangelickiego (nie)rozumienia i (nie)afirmacji pełnej wspólnoty z Kościołem katolickim. W takiej sytuacji udział w ­liturgii ­innego wyznania nie musi łączyć się z przyjmowaniem komunii. „Wzajemny udział w świętowaniu Wieczerzy Pańskiej czy Eucharystii według dzisiejszego stanu rzeczy można uzasadnić wyłącznie jako wyraz indywidualnej decyzji sumienia. Takie jednak rozstrzygnięcie sumienia (bez względu na kierunek podjętej decyzji) – już z samych powodów duszpasterskich – powinno być traktowane z respektem i szacunkiem. Jeśliby ze strony katolickiej proklamowano wolę przywrócenia pełnej wspólnoty, nie byłoby potrzeby martwienia się o sumienia ewangelickich chrześcijan”. Jest to o tyle istotne w całym kontekście ekumenicznym, że chrześcijanin prawosławny, mimo braku wspólnoty z papieżem i katolickim biskupem miejsca, nie wspominając już o różnicach doktrynalnych, może być zasadniczo dopuszczony do komunii eucharystycznej w Kościele rzymskokatolickim.
Znaczenie chrztu
Dokument ÖAK wskazuje na niedocenianie przez watykańskie „Doktrynalne zastrzeżenia” fundamentalnego znaczenia chrztu jako włączenia w jedno ciało Chrystusa na pierwszym miejscu, a dopiero na drugim w biograficznie uwarunkowany kształt konkretnej kościelnej wspólnoty, do której przystępuje nowo ochrzczony. Co prawda, communicatio in sacris (udział w świętych obrzędach) nie może być traktowana jako środek do osiągnięcia jedności, jednak pozostaje ona narzędziem łaski. Stąd też, zgodnie z dzisiejszymi zasadami ekumenicznymi (por. Dekret o ekumenizmie, 8), w zależności od czasu i miejsca lokalny biskup może wyrazić zgodę na wyjątkową interkomunię.
Obawy Watykanu mówią o niebezpieczeństwie zatarcia różnic w wierze, których usunięcie jest warunkiem wstępnym do udziału w uczcie przy Stole Pana. Dotychczasowe uzgodnienia ekumeniczne ukazują jednak jasno, że wspólnoty chrześcijańskie więcej łączy niż dzieli, a różnice nie mają charakteru rozłamowego. Dlatego też – konkludują autorzy „Stanowiska” – „wzajemne, gościnne otwarcie Wieczerzy Pańskiej dla chrześcijanek i chrześcijan innych konfesji jest małym, pierwszym i pokornym krokiem, który nie ma zastąpić wysiłków na rzecz pełnego przywrócenia jedności, lecz posłużyć ich uskrzydleniu”.
Krytyka kard. Kocha
Argumenty ÖAK zawarte w WpSP i w „Stanowisku” skrytykował niedawno kard. Kurt Koch, przewodniczący Papieskiej Rady ds. Popierania Jedności Chrześcijan. Ten watykański hierarcha, odpowiedzialny za postęp ekumenizmu, wypowiedział się krytycznie na ich temat już 26 stycznia br. w wywiadzie dla CNA Deutsch. Z kolei 3 lutego opublikował „List otwarty”. I uczynił to w dość specyficzny sposób, wskazując na akademicką trafność wielu stwierdzeń zawartych w dokumentach ÖAK, które jednak – jego zdaniem – nie mają żadnego związku z konkretną rzeczywistością kościelną. Ilustracją owego rozziewu są przytoczone przez Kocha – i odwołujące się do praktyki – przykłady, wskazujące na brak recepcji i zakorzenienia ekumenicznych uzgodnień w parafiach protestanckich – chodzi tu m.in. o zaproszenie przez ewangelicki Kościół w Hessen-Nassau wszystkich uczestników liturgii, również tych nieochrzczonych, do udziału w Wieczerzy Pańskiej.
Kard. Koch ukazuje braki po stronie protestanckiej, co mogłoby sugerować, że ich usunięcie spowoduje afirmację osiągniętych porozumień. Jednak nic takiego nie następuje. Zamiast tego po raz kolejny manifestuje on katolickie przekonanie, które w żaden sposób nie zapowiada zmiany paradygmatu, a bez tego nie można oczekiwać rzeczywistego zbliżenia Kościołów chrześcijańskich. „Dla Kościoła katolickiego wspólnota eucharystyczna zakłada wspólnotę eklezjalną, a wspólnota eklezjalna zakłada wspólnotę wyznania. Przede wszystkim wspólnota w Eucharystii z katolickiej perspektywy możliwa jest tylko wówczas, kiedy wyznawana jest wspólna eucharystyczna wiara” – pisze Koch.
Trzeba więc zapytać, czy chodzi tu jeszcze o dialog ekumeniczny (z przynajmniej zarysowaną perspektywą postępu), czy też o teologiczny spór, prowadzony z głębokim przekonaniem o braku jakichkolwiek uprawnionych teologicznych ujęć, ekwiwalentnych wobec naszych własnych. Szukającym odpowiedzi na to pytanie dopowiem, że zdaniem watykańskiego ministra ds. ekumenizmu z osiągniętymi uzgodnieniami ÖAK niewiele można zrobić, gdyż nie rozstrzygają one kwestii najistotniejszych.
Na dokładkę kard. Koch zarzuca bp. Bätzingowi, przewodniczącemu Konferencji Episkopatu Niemiec i współprzewodniczącemu ÖAK, niezrozumienie treści i charakteru watykańskich „Doktrynalnych zastrzeżeń” i podniesienie ekumenicznego dokumentu WpSP do rangi nauczania biskupiego. Jednocześnie sam zapewnia, że kieruje się poważną ekumeniczną troską, choć nie można pozbyć się wrażenia, że pozostaje forpocztą prefekta Kongregacji Nauki Wiary.
Niestety, sama dobra wola tu już nie wystarcza. Potrzebne są czyny i odważne decyzje. Bóg tego za nas nie załatwi. ©",KS. ELIGIUSZ PIOTROWSKI,15.03.2021,https://www.tygodnikpowszechny.pl/zapasy-teologiczne-166811
93,TACA W CHOROBIE,Znaczne ograniczenie liczby uczestników mszy gwałtownie zmniejszyło wpływy z ofiar. Czy epidemia zmieni system finansowania Kościoła w Polsce?,"Pandemia to przede wszystkim trudny czas dla zwykłych ludzi – czas lęku przed chorobą i śmiercią oraz niepewności, co przyniesie przyszłość. Ale to także sprawdzian dla instytucji funkcjonujących w przestrzeni publicznej, obnażający ich słabości i wady. Kościół katolicki w Polsce nie jest z tej weryfikacji wyłączony. Dotyczy to także jego materialnego funkcjonowania.
Większość parafii przez kilka miesięcy będzie utrzymywać się z pieniędzy zgromadzonych podczas kolędy. Kryzys jednak już dotyka te biedniejsze, żyjące z miesiąca na miesiąc. Zapowiadają go też nerwowe działania niektórych biskupów.
Piąte przykazanie kościelne
W większości diecezji nie wprowadzono dotąd żadnych nadzwyczajnych regulacji w tym zakresie, a hierarchowie publikują ogłoszenia wzywające wiernych do wzajemnej troski w czasie epidemii, w tym zwłaszcza o osoby w trudnej sytuacji. Trzech hierarchów wydało jednak już specjalne zarządzenia odnoszące się wprost do diecezjalnych finansów.
Biskup świdnicki Ignacy Dec, obecnie już na emeryturze (papież przyjął jego dymisję związaną z osiągnięciem wieku 75 lat), zdążył jeszcze odroczyć parafiom płatności na rzecz utrzymania kurii, seminarium duchownego i domu księży emerytów. Jednocześnie w zarządzeniu z 19 marca zobowiązał księży wikariuszy uczących religii do wniesienia do parafialnej kasy opłaty w wysokości 25 proc. wynagrodzenia katechety bądź 1000 zł. Metropolita przemyski abp Adam Szal rozesłał z kolei do księży drogą mailową zarządzenie zlecające obowiązkową wpłatę połowy dochodów z marca na parafie diecezji, a z kwietnia na kurię metropolitalną. Także biskup legnicki Zbigniew Kiernikowski zapowiedział w zarządzeniu z 27 marca wydanie „dekretu dotyczącego finansowania parafii i zryczałtowanych opłat, które wpłacają one na rzecz Legnickiej Kurii Biskupiej”.
W biedniejszych parafiach proboszczowie już poprosili parafian o wsparcie. Ks. Romuald Zapadka, proboszcz parafii pw. bł. Franciszki Siedliskiej w Olsztynie, w liście do parafian przypomniał o piątym przykazaniu kościelnym: „Troszczyć się o potrzeby wspólnoty Kościoła”.
– Jako proboszczowi zależało mi nie tyle na mnie i innych księżach – tłumaczy – ale przede wszystkim na zatrudnionych w parafii osobach świeckich: zakrystiance, organiście, gospodyni. Bo te osoby utrzymują się jedynie z pensji płaconej przez Kościół. Mimo obniżonych już w porozumieniu z nimi pensji oni chcą nadal służyć Kościołowi i pracować.
O ofiary na koszty prowadzenia parafii poprosił także ostatnio proboszcz parafii pw. św. Bartłomieja w Sępólnie, ks. Henryk Lesner. I koszty te podczas niedzielnej mszy świętej 29 marca dokładnie wymienił: pensje pracowników, ZUS, podatek, energia elektryczna, ogrzewanie.
Z prośbą o przekazywanie datków na konto parafialne zwrócił się również do wiernych ks. Jarosław Ciszek, proboszcz parafii pw. Najświętszej Maryi Panny Królowej Polski w Jaworznie-Sobieskim.
Co kraj, to obyczaj
W systemie finansowania działalności Kościoła w Polsce głównym źródłem dochodów parafii są datki od wiernych. Ich wielkość zależy wprost od dominicantes, czyli liczby osób uczestniczących w niedzielnej Eucharystii. Z datków na niedzielną tacę pokrywane są koszty utrzymania parafii oraz opłacane są pensje pracowników parafii, poza duchownymi. Zwyczajowo kilka razy w roku niedzielne tace są zbierane na rzecz kurii, innych urzędów kościelnych i na cele charytatywne.
Obecny system finansowania Kościoła reguluje „Instrukcja KEP w sprawie zarządzania dobrami doczesnymi Kościoła” z 2015 r. – swoisty podręcznik dla biskupów, jak zarządzać kościelnym majątkiem i finansami. Jest w niej mowa m.in. o tym, że sakramenty i sakramentalia powinny być sprawowane bez uzależnienia od ofiary; że we wszystkich instytucjach kościelnych powinna panować przejrzystość finansowa, oparta na publikowaniu szczegółowych sprawozdań; że zbieranie datków, ich liczenie i prowadzenie ksiąg finansowych nie powinno być funkcją duszpasterzy; że podstawę systemu wynagradzania (renumeratio) polskich duchownych stanowią dobrowolne datki, zwłaszcza ofiary mszalne i iura stolae (chrzty, śluby i pogrzeby) oraz częściowo wpływy z kolędy bądź wynagrodzenia za szkolną katechezę.
Tyle teoria. Praktyka pokazuje bowiem, że zalecenia zawarte w instrukcji KEP pozostają często pobożnymi życzeniami.
– W kościelnych finansach w Polsce panuje wyjątkowy chaos – mówi ks. Arkadiusz Lechowski, wikariusz z parafii pw. św. Anny w Łodzi. – Owszem, niby istnieją ogólne standardy, ale tak naprawdę co kraj, to obyczaj. Właściwie w każdej diecezji obowiązują inne reguły, spisane w ich statutach. Na przykład zasada, że księża dostają pieniądze z sakramentów, jest realizowana na ­bardzo różne sposoby. Powszechne są w tym obszarze dość skomplikowane formy rozliczeń. W niektórych diecezjach ofiary za sakramenty są brane do tak zwanego ­cumulum, które następnie podlega ­podziałowi między kapłanów pracujących w parafii. Są diecezje, gdzie jedna część z tych pieniędzy jest przeznaczona dla wikariusza, dwie części dla proboszcza. Pieniądze z katechezy czasami wchodzą do cumulum, czasami nie.
Czytaj także: Ducha nie gaśmy - rozmowa z abp. Grzegorzem Rysiem
Ks. Lechowski przyznaje: – W czasie mojej prawie dwudziestoletniej posługi kapłańskiej nigdy nie poznałem finansów żadnej z parafii, w której posługiwałem. To zawsze była tajemnica. Proboszcz brał tacę i czuł się za nią jednoosobowo odpowiedzialny. A przecież zasada jest taka, że taca nie należy do niego, tylko do parafian. Kodeks prawa kanonicznego mówi bardzo wyraźnie, że w każdej parafii obok rady parafialnej powinna być rada ekonomiczna, zajmująca się finansami. Bo trzeba pamiętać o pierwszym grzechu Judasza. A było nim to, że zaczął podbierać z trzosa oddanego mu pod opiekę przez Jezusa (J 12, 6). Od tego zaczęła się jego zdrada.
Co więcej, uzależnienie dochodów księży od pieniędzy z iura stolae rodzi pokusę, uważa duchowny, żeby ustalać stawki za sakramenty. – Gdy papież Franciszek zwracał się do włoskich księży, żeby nie brali ofiar za sakramenty, to mało kto tę wypowiedź u nas rozumiał. Bo dla tamtejszych księży, którzy mają stałe pensje, pieniądze te są czymś w rodzaju napiwku. A księża w naszym kraju właśnie z takich „napiwków” się utrzymują.
Worek ziemniaków
Jak radzą sobie teraz?
Sporo zależy od wielkości parafii czy od średniej wieku parafian. Nie bez znaczenia jest też fakt, czy chodzi o parafię miejską czy wiejską.
– Dla mnie obecna sytuacja niewiele zmienia – mówi ks. Maciej Pliszka, proboszcz parafii pw. św. Stanisława Kostki w Korytowie w powiecie choszczeńskim, w diecezji szczecińsko-kamieńskiej (według raportu KAI „Finanse Kościoła katolickiego w Polsce” z 2012 r. była to najbiedniejsza parafia w Polsce). – Korytowo to typowa wieś, której mieszkańcy żyli niegdyś z pracy w miejscowym PGR-ze. Po jego zamknięciu zapanował tu głód.
Gdy ks. Pliszka został proboszczem Korytowa, od razu założył spółdzielnię produkcyjną (pierogi, krokiety). Obecnie spółdzielnia zatrudnia 30 kobiet; proboszcz codziennie o 5 rano rozwozi wytworzone produkty do miejscowych sklepów. Część uzyskiwanych z tej działalności przychodów jest przeznaczana na utrzymanie parafii.
– Bo przy całej ofiarności mieszkańców pieniądze z niedzielnej tacy, jakieś 400 złotych, nigdy nie wystarczały na pełne pokrycie kosztów – tłumaczy duchowny. – Nigdy w związku z tym nie widziałem potrzeby publikowania sprawo­zdań finansowych. Tym bardziej teraz, gdy koszyk stoi przed ołtarzem i ludzie sami wrzucają datki; parę groszy dosłownie, w sumie może jakieś trzydzieści złotych.
Parafia pw. św. Faustyny Apostołki Bożego Miłosierdzia w Rogozinie pod Płockiem. Liczba parafian: ok. 2000 osób. – Na razie wykorzystuję rezerwy, głównie z kolędy – mówi proboszcz ks. Janusz Wiśniewski.
Wystarczy na opłacenie bieżących rachunków. Msze na Facebooku? Ksiądz proboszcz rozmawiał z wiernymi i radą parafialną i zapadła decyzja, że na razie tego nie będą robić. Zbiórki do koszyka? Pieniądze są dalej zbierane, ale od pewnego czasu robią to sami parafianie. Przed epidemią niedzielna taca wynosiła około 1000 zł, teraz jest to jakieś 200–300 zł. Sprawozdania finansowe? Tak, w parafialnej gazetce jest publikowana informacja o finansach – może nie do końca regularnie, ale jednak.
Parafia pw. Matki Boskiej Bolesnej w Mierzynie koło Szczecina. Tutejszy proboszcz w obliczu obostrzeń związanych z epidemią wpadł na niecodzienny pomysł: w Niedzielę Palmową postanowił odprawić 46 mszy. Co godzinę jedną, w różnych miejscach: w kościele, w dwóch namiotach przy kościele, a także w biurze parafialnym.
Parafia pw. św. Augustyna i św. Anny w Babiaku w archidiecezji warmińskiej. Choć właściwie to dwie parafie, bo tutejszy proboszcz, ks. Sławomir Wiśniewski, ma pod swoją opieką również kościół św. Apostołów Szymona i Judy Tadeusza w sąsiednim Runowie. – W obu parafiach są teraz 933 osoby – mówi ks. Wiśniewski. – W każdą niedzielę w związku z epidemią odprawia się cztery msze, w tym dwie dodatkowe po południu. Na porannych nabożeństwach zbiera się składki. Przed epidemią wpływy z niedzielnej tacy wynosiły jakieś 500 zł, teraz około 70 zł.
– Na razie nie zamierzam tego w żaden sposób wymuszać. Bo jeśli ktoś ma, to się podzieli. A jak nie ma, to ofiaruje może przynajmniej swoją modlitwę.
Msze w internecie? Też na razie nie – on sam niezbyt dobrze się na tym zna, a poza tym to wiejska parafia, większość wiernych to osoby starsze, z siecią internetową nieobeznane. Ks. Wiśniewski jednak się nie martwi. – Jesteśmy tu wszyscy jedną wspólnotą, jedną rodziną. Więc jeśli zabraknie na jedzenie, to trzeba będzie zapytać parafian, czy ktoś ma może worek ziemniaków.
„Jesteście wielcy!”
A parafie w większych miastach? Okazuje się, że tu też regułą jest pokrywanie bieżących rachunków z oszczędności. Powszechną praktyką są też msze transmitowane w internecie.
Parafia pw. Najświętszego Serca Pana Jezusa w Suchym Lesie k. Poznania (jedna z najbogatszych w Polsce). Według proboszcza ks. Andrzeja Niwczyka wobec dopuszczalnej liczby pięciu osób w kościele nie ma żadnej różnicy w aktualnych przychodach między parafiami bogatymi i biednymi. Czy starcza mu na parafialne rachunki? Cóż, sięga do oszczędności, więc na razie nie zwraca się do wiernych o dodatkowe wsparcie. Msze w internecie? Tak, wszystkie nabożeństwa odbywają się według dawnego porządku i są transmitowane na Facebooku.
Parafia pw. Matki Bożej Fatimskiej w Łodzi. – Przed epidemią zbieraliśmy w niedzielę około 1400 zł, teraz może 50, 100 zł – mówi proboszcz ks. Jan Czekalski.
Ostatnio na konto parafii wpłynęły trzy ofiary po sto złotych, mimo iż do tej pory, przyznaje kapłan, nie prosił parafian o wsparcie. – Jak sobie radzimy? Bieżące rachunki opłacamy z funduszu z kolędy, który był przeznaczony na remont kościoła. Na szczęście nie ma już mrozu, więc mogłem wyłączyć ogrzewanie w kościele. Wszystkie nasze msze transmitujemy w internecie, ale oglądają je głównie osoby spoza parafii, bo większość naszych parafian to osoby starsze.
Parafia pw. bł. Franciszki Siedliskiej w Olsztynie. – Dzięki Bogu jest pozytywna reakcja ze strony wiernych – mówi ks. Romuald Zapadka. – Jedni przelewają mniejsze datki, drudzy większe. Oczywiście nie można tego porównać do sytuacji sprzed epidemii, trzeba jednak pamiętać, że nasi parafianie to głównie osoby w podeszłym wieku i nie wszystkie potrafią wykonać przelew internetowy.
Są parafie, dla których obecna sytuacja nie stanowi większego wyzwania. Przykładem parafia pw. św. Maksymiliana w Tychach, w której w ostatnią niedzielę kościelna zbiórka na tacę wyniosła 110 zł, wpłaty internetowe zaś aż 5 tys. zł (przed epidemią podczas niedzielnych nabożeństw na tacę trafiało około 4 tys. zł).
Klucz do sukcesu? Wystarczy wejść na Facebooka, żeby zobaczyć, jak żywą wspólnotę można stworzyć w wirtualnym świecie. Parafialny profil tyskiej parafii jest wprost przeładowany postami samych parafian oraz wpisami proboszcza, ks. Grzegorza Strzelczyka. Proboszcz zaczyna facebookową aktywność od porannego powitania wiernych, a w ciągu dnia licznymi wpisami dodaje im otuchy, wzywa do sąsiedzkiej pomocy albo do zatroszczenia się o pomoc dla miejscowego szpitala. Po każdej niedzielnej kolekcie skrupulatnie też informuje parafian o sumie zebranych pieniędzy, kwitując wpisy słowami „Jesteście wielcy!”.
Grzech Judasza
Trzydzieści lat temu w okres transformacji ustrojowej Kościół wszedł z systemem finansowym wypracowanym w czasach zmagania z wrogo nastawioną władzą komunistyczną. Jego specyficzne cechy – nieformalność, nieprzejrzystość, brak jakiejkolwiek zewnętrznej kontroli i przede wszystkim klerykalizm – wtedy Kościół chroniły. Dziś są anachronizmem. Obecny kryzys zaczyna to obnażać.
Według ks. Lechowskiego przykład tyskiej parafii pokazuje, że gdy ludzie mają poczucie, iż są w parafii poważnie traktowani, wówczas biorą za nią odpowiedzialność. Jednak tylko nieliczni proboszczowie dbają o pełną transparentność finansów.
– Wszyscy specjaliści są zgodni, że do gruntownej zmiany jakiejś instytucji potrzebna jest przede wszystkim wola jej szefa, który jest gotów podzielić się władzą i zaufać współpracownikom. W firmie piłka jest zawsze po stronie prezesa – zauważa ks. Lechowski.
Potrzeba reformy finansów Kościoła w Polsce od lat regularnie pojawia się w debacie publicznej. Wystarczy wspomnieć kwestię likwidacji finansowanego przez państwo Funduszu Kościelnego (przeznaczonego głównie na ubezpieczenia społeczne i zdrowotne księży, członków zakonów kontemplacyjnych i misjonarzy), podnoszoną co jakiś czas głównie przez lewicowych polityków. Konieczność uporządkowania finansów widzą też polscy duchowni.
Ks. Janusz Wiśniewski (doktor ekonomii): – Dyskusja na ten temat, na przykład o jakiejś formie daniny na Kościół, jest oczywiście potrzebna. Do tego trzeba jednak przygotować przede wszystkim wiernych, uświadamiając im, że oni również są za Kościół odpowiedzialni, także w wymiarze finansowym. Bez tego znowu będzie tylko krzyk, że to kolejne żądanie Kościoła.
Przed epidemią polscy biskupi o podatku kościelnym nie chcieli słyszeć. Po epidemii być może będą go musieli rozważyć jako opcję. Kościół nadal będzie utrzymywany przez wiernych, ale zapewne biskupi będą musieli bardziej liczyć się z ich zdaniem.
Ks. Arkadiusz Lechowski: – Zmiana powinna nadejść. Podatek czy inna forma daniny byłyby rozwiązaniem uczciwym i logicznym. Teraz polski Kościół poprzez panujący w nim bałagan finansowy, brak przejrzystości w finansach i świeckiej kontroli nad nimi ma w pewnym sensie „judaszowe pieniądze”. I zdradza w ten sposób Chrystusa. ©℗
Współpraca: ARTUR SPORNIAK
CZYTAJ WIĘCEJ:
Pandemia koronawirusa - serwis specjalny
Tygodnik na kwarantannę - wybór najlepszych tekstów dostępny bezpłatnie!",MARCIN CHODUŃ,13.04.2020,https://www.tygodnikpowszechny.pl/taca-w-chorobie-163068
94,SZTUKMISTRZ Z ANINA,"W jego rękach jest dalsze trwanie rządu i całej formacji politycznej. Niektórzy twierdzą, że również los pacjentów, ale to akurat nieprawda, bo ten zależy od ludzi, których Łukasz Szumowski od dwóch lat wodzi na pokuszenie i wystawia na próbę.","Profesor, kardiolog. Trzy lata temu szerzej nieznany wiceminister nauki, skoncentrowany na innowacjach. Niedawno, jakby od wczoraj – minister zdrowia. Dziś: twarz rządu w wojnie z epidemią i najbardziej decyzyjny, po Jarosławie Kaczyńskim, polityk obozu rządzącego. Jutro, można to sobie wyobrazić, kandydat Zjednoczonej Prawicy do prezydentury.
Bo choć Prawo i Sprawiedliwość nie ustaje w próbach forsowania rozwiązań, które umożliwiłyby przeprowadzenie wyborów w terminie, obóz władzy w tej sprawie pęka. Prawdopodobne staje się przesunięcie ich o rok. Gdyby ten scenariusz był realny, oznaczałoby to rozpoczęcie gry o Pałac Prezydencki od początku.
W pierwszych tygodniach epidemii buduje swoją pozycję i zdobywa społeczne wsparcie. Jeszcze w lutym ufał mu niespełna co piąty Polak. Pod koniec marca – niemal co drugi, co daje Szumowskiemu podium tuż za Dudą, a przed premierem Mateuszem Morawieckim. Minister budzi też dużą sympatię, nawet wśród części wyborców niesprzyjających PiS. Mógłby być dla partii rządzącej kandydatem marzeń. O ile oczywiście wyjdzie z tarczą z pojedynku z patogenem.
Prawicowe – i nie tylko – media od początku epidemii kreują ministra niemal na zbawcę narodu. Chwalą za sprawność komunikacyjną: konkretny, powściągliwy, spokojny, nawet jeśli ma do przekazania trudne informacje. Budzący również współczucie: kolejne doby z minimalną ilością snu odciskają na jego twarzy coraz większe piętno.
CZYTAJ WIĘCEJ:
Pandemia COVID-19 - serwis specjalny
Tygodnik na kwarantannę - wybór najlepszych tekstów dostępny bezpłatnie!
Sprawność komunikacyjna to nie wszystko. Ktoś przypomina sobie o artykule z „Małego Gościa Niedzielnego”. Zdjęcie Łukasza Szumowskiego i jego przyszłej żony Anny ze spotkania z Matką Teresą króluje w mediach społecznościowych. Młodzi medycy (żona ministra jest anestezjologiem w Centrum Zdrowia Dziecka) przepracowali część wakacji w jednej z tzw. umieralni prowadzonych przez świętą z Kalkuty.
W 2004 r., gdy powstaje artykuł, Łukasz Szumowski to młody, dobrze zapowiadający się lekarz i naukowiec, pnący się po szczeblach kariery w Instytucie Kardiologii im. Stefana kard. Wyszyńskiego w Aninie. Pracę w prestiżowej placówce rozpoczął zaraz po studiach w 1998 r. W tym samym, w którym prof. Zbigniew Religa objął stery w II Klinice Kardiochirurgii. Gdy Religa w 2001 r. zostaje dyrektorem w Aninie, Szumowski przygotowuje doktorat.
Konserwatysta, człowiek deklarujący głęboką wiarę, ojciec czworga dzieci, miłośnik nart, żeglarstwa, a także boksu, o którym ma rozmawiać w wolnych chwilach z prezesem Kaczyńskim. Specjalista od spraw beznadziejnych. Prawdziwy sztukmistrz.
Sztuczka pierwsza: warto rozmawiać
Gdy w styczniu 2018 r. Szumowski zgadza się przyjąć tekę ministra zdrowia w rządzie Mateusza Morawieckiego, trwa najostrzejszy od ponad dekady protest lekarzy. Rezydenci, doprowadzeni do rozpaczy, tygodniami upokarzani przez poprzedniego ministra zdrowia Konstantego Radziwiłła, po proteście głodowym, który zaangażował nielicznych, ale zyskał młodym lekarzom szacunek i sympatię opinii publicznej, przechodzą do ograniczenia czasu pracy. Bez dodatkowych dyżurów młodych lekarzy grafiki szpitalne trzeszczą w szwach. Wiadomo, że system przetrwa – większość lekarzy pozostaje bierna – ale wizerunkowo rząd wypada fatalnie.
Szumowski zaprasza młodych medyków do stołu. Robi to, co potrafi znakomicie – rozmawia. Przede wszystkim – słucha. Ba, przyznaje rację. Liderzy protestu są pod wrażeniem. Tłumaczą – sami sobie i tym, których reprezentują – że konieczny będzie kompromis. Ten, który wcześniej bezskutecznie proponował Radziwiłł. Mieli protestować, aż rząd zgodzi się na zwiększenie publicznych nakładów na zdrowie do 6,8 proc. PKB w ciągu trzech lat, ale nowy minister mówi, że to niemożliwe. Trzeba się zgodzić na 6 proc. do 2024 r.
Nie tylko w sprawie nakładów potrzebne jest miarkowanie żądań. Chcieli dla lekarzy w trakcie specjalizacji dwóch średnich krajowych, dla specjalistów – trzech. Minister oferuje znacznie mniej, ale dorzuca bon lojalnościowy dla rezydentów – kilkaset złotych miesięcznie w zamian za zobowiązanie do pracy w Polsce po specjalizacji przez określony czas. No i – to dla młodych lekarzy równie ważne jak podwyżki – minister obiecuje, że będzie duża nowelizacja ustawy o zawodach lekarza i lekarza dentysty. Projekt przygotuje zespół z silną reprezentacją środowiska lekarskiego.
Przed kamerami minister i lekarze podpisują stosowny dokument. Na formalnych uściskach dłoni się nie kończy. Medycy symbolicznie wpinają ministrowi w klapę znaczek Porozumienia Rezydentów. Jeden z liderów protestu wylewnie ściska Szumowskiego.
Profesor deklaruje dialog. „Zdrowie nie ma barw politycznych, potrzebne jest porozumienie” – mówi posłom Komisji Zdrowia, partnerom w Radzie Dialogu Społecznego. Wznawia zawieszone za Radziwiłła spotkania Zespołu Trójstronnego ds. Ochrony Zdrowia. Podpisuje zarządzenia powołujące kolejne zespoły eksperckie. Wreszcie ogłasza narodową debatę „Wspólnie dla Zdrowia”. Przez rok – od czerwca 2018 do czerwca 2019 r. w różnych miejscach Polski – teoretycy i praktycy mają dyskutować nad kluczowymi problemami ochrony zdrowia. Pokłosiem debaty, obiecuje minister, będzie raport, a wnioski staną się podstawą do wypracowania strategii, na podstawie której ministerstwo przedstawi projekty…
Tak, rację mają ci, którzy jeszcze przed inauguracją debaty przeczuwają, że nic z tego nie będzie. Że chodzi o rozwodnienie w dziesiątkach konferencjogodzin zasadniczej kwestii: rząd nie zamierza przeznaczyć na zdrowie żadnych, a w każdym razie żadnych znaczących dodatkowych pieniędzy.
Istotnie, debata kończy się niczym. Raport i wnioski lądują w szufladzie u ministra i nie wiadomo, czy kiedykolwiek zostaną z niej wyciągnięte. Ale czas udało się kupić: trwa kampania parlamentarna, Szumowski jest lokomotywą listy w Płocku. PiS nie wysyła ministra na pierwszą linię frontu – okręg płocki to jeden z tych, w których może liczyć na świetny wynik.
Sztuczka druga: dowożenie
Szumowski nie prowadzi w Płocku dużej kampanii. To również efekt wewnątrzpartyjnych ustaleń – o głosy biją się tam miejscowi działacze i zasłużeni posłowie. To ich plakaty wiszą na płotach i ogrodzeniach. Łukasz Szumowski plakatami walczyć nie musi. Jest stale obecny w mediach: a to jako minister ogłaszający istotne decyzje, a to z powodu awarii warszawskiej oczyszczalni Czajka, gdy troszczy się o jakość wody płynącej przez Płock Wisły, a to dzięki porozumieniu między PKN Orlen a Instytutem Onkologii w Warszawie. Koncern, zatruwający płockie powietrze, zobowiązuje się do finansowania programu profilaktyki onkologicznej dla mieszkańców. Firmy nie mogą wspierać finansowo kampanii, ale na tydzień przed wyborami Szumowski jest specjalnym gościem dwudniowego pikniku zdrowotnego na Orlen Arenie.
Ostatecznie minister zdobywa nieco ponad 35 tys. głosów – wynik, w porównaniu z innymi lokomotywami rządowymi, przeciętny, ale nieprzynoszący wstydu. PiS utrzymuje stan posiadania w okręgu – nikt jednak do Szumowskiego pretensji nie ma. Ministerstwo Zdrowia to niewdzięczny kawałek chleba. Zewsząd i stale pretensje – że płace niskie, mało pieniędzy, długi szpitali rosną, w kolejkach do badań i zabiegów czeka się nie miesiącami, ale latami. Minister zdrowia w rządzie może zaś niewiele, żeby nie powiedzieć – nic.
To nie jest specyfika rządów PiS. Ministrowie zdrowia na przestrzeni ostatnich trzech dekad, poza nielicznymi wyjątkami, nie byli ani filarami kolejnych gabinetów, ani też przesadnie mocnymi osobowościami. Te wyjątki to na pewno Franciszka Cegielska (rząd Jerzego Buzka), której misję po kilkunastu miesiącach przerwała śmierć z powodu raka trzustki, oraz prof. Zbigniew Religa (rządy PiS 2005-07). Z nimi liczyli się i premierzy, i ministrowie finansów. Ci drudzy oczywiście w ramach kultywowanego w swoim resorcie przekonania, że zdrowie to studnia bez dna, więc nie ma co przesadnie dosypywać do niej pieniędzy, bo znikają.
Mateusz Morawiecki jako wicepremier i minister finansów na zdrowie patrzy dokładnie tak samo: obcina wszelkie zapędy Konstantego Radziwiłła zmierzające do zwiększania udziału ochrony zdrowia w wydatkach publicznych. – Macie swój budżet, szukajcie w nim pieniędzy na nowe zadania – słyszy np. resort zdrowia, gdy planuje reorganizację systemu ratownictwa medycznego.
Ale jesienią 2017 r. rezydenci mówią: „Dość!”. Wpisują na sztandary hasło „6,8 proc. PKB na zdrowie”. Dlaczego tyle? To, według WHO, minimalny poziom finansowania w krajach rozwiniętych. Polska na zdrowie wydaje 4,5 proc. PKB. Rząd, przyparty do muru, obiecuje 6 proc. – za kilka lat. I stopniowe podnoszenie wskaźnika. Konstanty Radziwiłł, autor ustawy, mówi o setkach miliardów dodatkowych środków, które w ciągu dekady wpłyną do systemu. Po cichu jednak – jeszcze za Radziwiłła – rząd zmienia ustawę. Wskaźnik z roku na rok będzie rosnąć (w 2020 r. Polska ma wydawać już ponad 5 proc.), ale punktem odniesienia będzie PKB sprzed dwóch lat. Zapis przechodzi przez parlament niezauważony (niewielkim usprawiedliwieniem dla posłów opozycji jest to, że ustawę Sejm uchwala na jednym posiedzeniu, w ciągu kilkudziesięciu godzin). Nie zauważają go również rezydenci.
Dopiero po wielu miesiącach – już za kadencji Szumowskiego – staje się jasne, że dzięki ustawowemu kruczkowi nie będzie dodatkowych środków na zdrowie z budżetu państwa. Nie tylko dziesiątek miliardów, którymi budżet miał zasilać kasę NFZ, ale nawet kilkumiliardowych transferów. Ani w 2019, ani w 2020 r. budżet – by osiągnąć ustawowe minimum – nie musi dokładać do NFZ ani złotówki. Co więcej, realnie wskaźnik wydatków względem PKB praktycznie się nie zmienia. Budżet NFZ rośnie, ale ponieważ równo­legle idą w górę koszty świadczeń, więcej miliardów złotych wystarcza na tyle samo świadczeń, co kilka lat wcześniej. Albo nawet na mniej.
Rezydenci czują się zdradzeni. Zarzucają ministrowi oszustwo. „Nikogo nie oszukałem” – grzmi Szumowski. Ministerstwo konsekwentnie twierdzi, że na zdrowie Polska wydaje coraz więcej. I to nie jest jeszcze ostatnie słowo. „Co obiecujemy, dowozimy!” – przekonuje jesienią 2019 r. minister.
Ale z tym „dowożeniem” jest trochę tak, jak z zakupem sukienki na chińskiej platformie AliExpress. Na zdjęciu stylowa kreacja. W paczce – smętna ścierka. Tak właśnie jest z ustawą o zawodach lekarza i lekarza dentysty, na którą liczyli w lutym 2018 r. młodzi lekarze. Miała być gotowa w marcu 2019 r. Minął marzec, kwiecień, sierpień, październik. Ministerstwo Zdrowia nie dotrzymywało kolejnych terminów, by w końcu przedstawić projekt, a w nim – ułatwienie zatrudniania lekarzy spoza Unii Europejskiej. Konkretnie – z Ukrainy. To działanie nie tylko niezgodne z oczekiwaniami środowiska lekarskiego, ale całkowicie wbrew jego interesom. Sami lekarze mówią, że również wbrew interesom pacjentów, bo trudno będzie zweryfikować poziom wiedzy i przygotowania praktycznego specjalistów ze Wschodu.
Sztuczka trzecia: hokus-pokus, koronawirus
Tak czy inaczej, minister kolejną obietnicę uznał za wypełnioną, Sejm rozpoczął prace – ale ich nie skończył i prędko nie skończy. Bo, oczywiście, SARS-CoV-2.
Jeszcze pod koniec stycznia minister zdaje się nie dowierzać w powagę zagrożenia. Podczas spotkania z dziennikarzami (to zresztą jeszcze jeden świetny zabieg PR Łukasza Szumowskiego: od początku urzędowania systematycznie zaprasza wybranych dziennikarzy na śniadania prasowe, by w nieco swobodniejszej atmosferze porozmawiać o planach czy projektach ustaw) tonuje nastroje. „Wirus z Wuhan to jeden z koronawirusów, które wywołują przeziębienie. Nie jest groźniejszy niż grypa, a do grypy przygotowujemy się sezonowo” – mówi. I jeśli o coś apeluje, to po pierwsze – by media nie siały paniki. Po drugie – by zachęcały do szczepień przeciwko grypie.
W połowie lutego jedzie na narty. „Byłem we Włoszech” – mówi w rozmowie z Robertem Mazurkiem.
„– To jak pan wrócił z tych Włoch, to co? Pan się przebadał, zbadał, poszedł na kwarantannę?
– Ani się nie przebadałem, ani się nie zbadałem, nie poszedłem na kwarantannę, poszedłem do pracy…
– I rozsiewa pan.
– ...i kontrolowałem swój stan. Aczkolwiek to był jeszcze czas, kiedy nie było tzw. czerwonej strefy we Włoszech”.
Rzeczywiście, nie było. Jednak 26 lutego, gdy minister udziela tego wywiadu, już wiadomo, że północne Włochy dotyka kataklizm. Minister nadal utrzymuje, że koronawirus jest porównywalny pod względem zjadliwości i powodowanych powikłań z wirusem grypy.
Dwa i pół tygodnia później przeforsuje społeczną izolację i narodową, powszechną kwarantannę, zamknięcie granic. W całym rządzie on najlepiej wie, że każdy dzień zwłoki będzie powodował wysyp nowych zachorowań. A polski system ochrony zdrowia nie tylko nie przetrzyma takiej fali, jaka uderzyła w północne Włochy, ale załamie się pod kilka razy mniejszym naporem. Stąd zamknięcie szkół, uczelni, instytucji kultury, restauracji i galerii handlowych. I kolejne zaostrzenia, obejmujące również wydarzenia religijne.
To zresztą przykład, jak Szumowski doskonale radzi sobie z trudnymi partnerami. Kościół katolicki w Polsce niechętnie patrzy w lutym na decyzje, jakie zapadają we Włoszech – zamykanie świątyń, zakaz odprawiania mszy. Episkopat wyraża zgodę, by w czasie niedzielnych mszy odczytano list ministra zdrowia nawołujący do bezpiecznych w czasie zagrożenia epidemią zachowań, ale nie ma decyzji choćby o opróżnieniu kropielnic z wody święconej czy obligatoryjnym udzielaniu komunii na rękę. Nie ma mowy, przede wszystkim, o zamknięciu kościołów dla wiernych.
Choć wicepremier Jarosław Gowin publicznie mówi, że w czasach epidemii kościoły są szpitalami dla dusz i dlatego muszą zostać otwarte, Szumowski przeprowadza najpierw ograniczenie zgromadzeń religijnych do pięćdziesięciu osób, potem – do pięciu. Bez słowa sprzeciwu ze strony hierarchów. Ba – kurie same dyscyplinują księży, którzy próbują obchodzić epidemiczne rygory.
Rygory te są potrzebne nie tylko dlatego, że polska ochrona zdrowia od dekad niedomaga. W połowie marca 2020 r. jest kompletnie nieprzygotowana na skutki epidemii. Czas, jaki mieliśmy – ostatni tydzień stycznia i cały luty – rząd ­zmarnował na pozorowane ruchy, spotkania i narady, zamiast: kontraktować laboratoria, kupować setki tysięcy testów, zamawiać (gdzie się da) środki ochrony dla pracowników medycznych i sprzęt ratujący życie. Z tej listy – tak oczywistej – nie zrobiono niemal nic, za co zresztą w połowie marca stracił stanowisko szef Agencji Rezerw Materiałowych. Kozioł ofiarny, bo dlaczego ARM miała dokonywać nadzwyczajnych ruchów, skoro nic nadzwyczajnego – według resortu zdrowia – Polsce nie groziło?
W stan epidemii wkraczamy więc praktycznie nieuzbrojeni. Laboratoria zwiększają swoją przepustowość od stu testów na dobę (początkowo zresztą wykonują ich po kilkanaście, kilkadziesiąt) do 5 tysięcy (stan na początek kwietnia). Eksperci nie mają wątpliwości: polskie dane na temat liczby potwierdzonych przypadków są na tle innych krajów wyraźnie niższe (30 marca – 2055, w tym samym czasie np. Czechy – nieco ponad 3 tys., Norwegia – 4,5 tys.), bo wykonujemy mało testów. Powinno ich być przynajmniej trzy, cztery razy więcej. Wątpliwości budzi też metodologia uznawania COVID-19 za przyczynę zgonów. Polska, po pierwsze, nie przeprowadza badań u zmarłych, u których nie zdiagnozowano zakażenia, a można przypuszczać, że zgon wiąże się z koronawirusem, np. u osób z zapaleniem płuc. Po drugie, jeśli można orzec, że osoba zakażona zmarła z innej przyczyny – tak właśnie raportuje się w statystykach, dzięki czemu nasz kraj zdawał się pod koniec marca zieloną wyspą w ogarniętej pandemią Europie. Ministerstwo Zdrowia zarządza ograniczenie krytycznych wypowiedzi na tematy związane z epidemią.
Krytycznych głosów jednak nie brakuje. Zgodnie z zasadą, że najlepszą obroną jest atak, Łukasz Szumowski zarzuca „przespanie zagrożenia” Światowej Organizacji Zdrowia. WHO, jego zdaniem, szybciej powinna bić na alarm, zamiast wysyłać uspokajające komunikaty. Stawia też zarzuty Unii Europejskiej – za brak solidarności. Ale czy UE zawiniła, że polski rząd spóźnił się z przystąpieniem do procedury wspólnych zakupów, przez co wielka transza środków ochrony dla lekarzy i pielęgniarek przeszła nam koło nosa?
Szumowski broni się atakując, jednak nie przekracza cienkiej granicy śmieszności. Nie posuwa się, jak jego szef, do stwierdzeń, że Polska na epidemię „przygotowywała się od paru miesięcy”, gdy tylko w Wuhan zaraportowano pierwszy przypadek zakażenia.
I dobrze wie, że lepiej jest przedstawić rzeczywistość w nieco ciemniejszych barwach, niż bezpodstawnie uspokajać. „Możemy się spodziewać dwustu kilkudziesięciu, potem trzystu kilkudziesięciu, czterystu i pięciuset potwierdzonych przypadków na dobę – mówi pod koniec marca. – Tak wygląda rozprzestrzenianie się epidemii. Tego nie unikniemy. Możemy ograniczyć liczbę osób zarażonych. I to jedyne działanie, które spłaszcza tę krzywą, rosnącą jak fala tsunami”.
Czy on sam przetrwa uderzenie fali? Czy może, wykorzystując patent żeglarza, zdoła ją okiełznać? ©",MAŁGORZATA SOLECKA,06.04.2020,https://www.tygodnikpowszechny.pl/sztukmistrz-z-anina-162979
95,LEKCJE GŁOSU,Powstały niedawno Kongres Katoliczek i Katolików chce inaczej niż dotąd rozmawiać o polskim Kościele. Czy może to być początek jego odnowy?,"Izabela, parafianka z diecezji biel­sko-żywieckiej: „Bo często czuję dysonans między słowami Chrystusa w Ewangelii a działaniami Kościoła w Polsce. Chcę zrozumieć, jakie są tego przyczyny i co można zrobić, żeby to zmienić”.
Janek z Warszawy: „Bo chciałbym, żeby mój Kościół był w stanie odpowiadać na wyzwania, przed jakimi staje współczesny człowiek, w duchu miłości, zrozumienia i tolerancji”.
Basia z Wrocławia (od lat łączy działalność w Kościele z działalnością społeczną): „Ponieważ chcę, aby Kościół mówił do ludzi i o ludziach. I żeby zaczął słuchać”.
Andrzej, student prawa: „Bo Kościół skrzywdził i wciąż krzywdzi wiele bliskich mi osób. A jako chrześcijanin uważam, że powinien być symbolem miłosierdzia”.
Maja: „Bo chcę zrobić wszystko, co w mojej mocy, użyć każdego daru, który dostałam od Boga Ojca, Boga Matki, Ducha Świętego, aby moje dzieci mogły żyć w Kościele i świecie, w którym liczą się ich charyzmaty, a nie chromosomy”.
Poruszanie tygla
W kilkunastu krótkich filmach umieszczonych na stronie internetowej Kongresu jego uczestnicy – ludzie w różnym wieku, rozmaitych zawodów i pochodzący często z odmiennych środowisk – mówią o swoich powodach zaangażowania się w tę inicjatywę. Ile osób, tyle osobistych motywacji – ostatecznie jednak owe głosy układają się w swoisty refren: Kościół katolicki w Polsce pilnie potrzebuje nowego otwarcia. I że oni – nie tylko świeccy, ale także duchowni – chcą aktywnie działać na rzecz jego uzdrowienia, bo los Kościoła leży im na sercu.
Według twórców tej inicjatywy Kongres to forum dyskusyjne, którego uczestnicy mogą swobodnie mówić o duchowości, Kościele i swoich w nim potrzebach. Więcej: to przestrzeń dyskusji, w której w sposób usystematyzowany, z określoną metodologią, będą opracowywane wybrane zagadnienia, mające służyć jako podstawa do dalszej, już szerzej zakrojonej, merytorycznej dyskusji o polskim Kościele katolickim.
– Niewątpliwie wszyscy zaangażowani w Kongres zareagowali na to, co się dzieje z Kościołem w Polsce – uważa prof. Fryderyk Zoll, prawnik. – Na fakt, że staje się on konstrukcją coraz bardziej kostniejącą, która już właściwie nie odpowiada na potrzeby człowieka naszego czasu.
O. Paweł Gużyński, dominikanin: – Nadszedł czas, aby zaproponować alternatywne sposoby myślenia o Kościele, ponieważ pomysły, które funkcjonują obecnie, już dawno zostały sfalsyfikowane przez rozliczne fakty.
S. Barbara Radzimińska ze wspólnoty Słudzy Ewangelii Miłosierdzia Bożego: – Od lat patrzę na diecezje, w których wszystko umiera. I to jest bolesne, kiedy się jest w środku i kocha się Kościół. W Kongresie dostrzegłam działanie Opatrzności Bożej, która pozwoliła połączyć się ludziom doświadczającym z tego powodu bezsilności i uczyć się wspólnie mówić. Mojego głosu nie było słychać. Ale nasz wspólny głos może zostać usłyszany.
Prace Kongresu odbywają się w obrębie grup tematycznych, które zajmują się m.in. kwestiami dotyczącymi dialogu międzyreligijnego, relacji międzywyznaniowych, władzy w Kościele, ładu społecznego, pozycji kobiet w Kościele, ekologii, stosunków między państwem a Kościołem czy małżeństwa i związków partnerskich oraz modeli katolickiego kształcenia.
– Zakres prac w poszczególnych grupach obejmuje stosunkowo wąskie zagadnienia, które następnie będą opracowywane. Mamy nadzieję, że rezultaty tych prac: sprawozdania, raporty, zainspirują do prawdziwej dyskusji o Kościele i poruszą w końcu ten zastygły tygiel – mówi prof. Zoll.
Co go skłoniło do zaangażowania się w Kongres? We wrześniu zeszłego roku uczestniczył w mszy w katedrze w Osnabrück, podczas której za zgodą miejscowego biskupa kazanie wygłosiła kobieta. Fakt ten skłonił go do zastanowienia się nad kwestią równości w Kościele. Napisał felieton (ukazał się we wrześniu 2020 r. na stronie małopolskiego KOD-u), w którym zadał pytanie, dlaczego tak długo wierni Kościoła katolickiego tolerują zupełnie jawną niesprawiedliwość, jaką jest brak kobiet w Kościele. Skala reakcji zaskoczyła prof. Zolla – wiele osób napisało do niego: trzeba coś z tym wreszcie zrobić!
Z drugiej strony
Kongres Katoliczek i Katolików ukonstytuował się w lutym tego roku. Jego forma prawna? Formalnie jest to, na razie, internetowa grupa dyskusyjna. Spotkania (oczywiście z powodu pandemii) prowadzone są jedynie na platformach komunikacyjnych i portalach społecznościowych. Obecnie bierze w nich udział ponad 400 osób. – Jaką formę prawną Kongres ostatecznie przybierze, okaże się w przyszłości. Największym dotychczas wydatkiem było wysłanie listów do biskupów – śmieje się prof. Zoll.
Z deklaracji programowej: „Kongres Katoliczek i Katolików to inicjatywa osób, które wspólnie poszukują pozytywnych odpowiedzi na pytanie o przyszłość Kościoła Rzymskokatolickiego w Polsce, Europie i na świecie. To forum wymiany myśli i płaszczyzna wspólnego działania na rzecz reform, jakich Kościół potrzebuje w zmieniającej się rzeczywistości społecznej”.
O jakich reformach mowa?
Przedstawiciele Kongresu zastrzegają, że nie mają na myśli wielkiej rewolucji. Chcą zacząć od kwestii praktycznych, wcale niekoniecznie od zmian doktrynalnych. Chodzi o zidentyfikowanie tych pól w Kościele, które są możliwe do dostosowania do współczesnych czasów, i oddzielenie ich od tego, co jest niezmienne.
Zmiany według nich powinny objąć kilka zasadniczych obszarów. Przede wszystkim istnieje problem władzy w Kościele i klerykalizacji jego struktur, zupełnie pozbawionych partycypacji świeckich. Skutek? Rozbita do pewnego stopnia wspólnota wiernych. Dlatego, uważają, konieczne jest wypracowanie modelu zaangażowania świeckich – co wcale nie oznacza zakwestionowania roli duchownych. Chodzi o wprowadzenie ich, w tym biskupów, pomiędzy wiernych. Dla wielu duchownych będzie to zapewne możliwość zobaczenia po raz pierwszy Kościoła z drugiej strony.
Czytaj także: Artur Sporniak: Zamiast piramidy
Mechanizmy kontrolne. Wiele patologii można byłoby uniknąć, gdyby istniały jasne reguły pozwalające na podejmowanie decyzji w sposób bardziej kolegialny, z jawnością ich uzasadnienia i komunikowania. Zniknęłaby szara strefa informacyjna. Od czego zależy powołanie proboszcza? Jak to się dzieje, że ktoś jest gdzieś przenoszony?
Kobiety w Kościele. Nie chodzi o kapłaństwo kobiet, tylko o ich rolę w Kościele i przywrócenie im elementarnej godności. Choćby wprowadzona niedawno przez Franciszka możliwość sprawowania przez kobiety posługi lektoratu i akolitatu. Dlaczego w Polsce nic z tego nie wynika?
Model katolickiego kształcenia. Jak zmienić np. system formacji kleryków, aby integrowali się ze społeczeństwem, a nie byli od niego izolowani?
Relacje państwa i Kościoła. Co jest niezbędne, aby można było realizować swoją wolność religijną w państwie, a co jest niepotrzebne? W dyskursie publicznym do tej pory mówiono wiele w tym kontekście o modelach, różnych systemach, ale właściwie mało kto stawiał takie pytania.
O dyskutowanej także kwestii skandali pedofilskich o. Paweł Gużyński mówi tak: – Staramy się patrzeć na sprawy systemowo. Chcemy pokazać, jak kultura sprawowania władzy sprzyja ukrywaniu przestępców seksualnych i jak tę kulturę trzeba w związku z tym zmienić. Bardzo pięknie potrafimy mówić jako księża o miłosierdziu i przebaczeniu dla grzeszników, ale jesteśmy zupełnie bezradni wobec kogoś, kto jest grzesznikiem i jednocześnie bandytą. Biskupi często mówią: ksiądz się pokajał, wyspowiadał i odbył pokutę, więc traktujmy go jak nawróconego. A przecież drapieżcy seksualnego nie można tak traktować!
Potrzeba edukacji
Prof. Zoll przyznaje: wzorem dla jego myślenia o Kongresie jest tzw. Droga Synodalna w Niemczech – wspólne dyskusje niemieckiej hierarchii i świeckich mające uzdrowić kondycję tamtejszego Kościoła katolickiego.
W konserwatywnych mediach katolickich – m.in. na portalu „Polonia Christiana” czy w „Gościu Niedzielnym” – pojawiły się zarzuty naśladowania przez Kongres „opcji niemieckiej” oraz nawiązywania do ruchu Wir sind Kirche, postulującego w krajach niemieckojęzycznych m.in. możliwość przyjmowania święceń kapłańskich przez kobiety oraz wolność wyboru duchownych w kwestii celibatu.
W odpowiedziach umieszczonych na stronie internetowej Kongresu prof. Zoll zauważył, że członkowie Kongresu od samego początku opierają się na własnych doświadczeniach i od razu też pojawiły się rodzime tematy, nieobecne w niemieckiej Drodze Synodalnej. Dlatego, wedle prof. Zolla, nazywanie Kongresu „opcją niemiecką” czy wiązanie go z ruchem Wir sind Kirche jest chybione. Jego zdaniem idzie przede wszystkim o wykorzystanie narzędzi dostępnych świeckim już teraz. Okazuje się jednak, że wiedza o nich niekoniecznie jest powszechna: np. w jednej z kongresowych grup siostra zakonna po raz pierwszy usłyszała, że może zasiadać w radzie parafialnej.
Prof. Zoll: – Za ten brak podstawowej wiedzy o możliwościach, jakie mamy, odpowiada nasza polska kościelna mentalność oraz dotychczasowy model edukacji katolickiej, nakierowany na posłuszeństwo, a nie na podmiotowość. Chodzi o wyjście poza rozumienie Kościoła jako usługodawcy posług sakramentalnych i wiernych jako konsumentów tych usług. Dlatego odwołujemy się do kapłańskiego powołania wiernych, z którego w polskim Kościele katolickim nic nie wynika.
Pytania i odpowiedzi
Wtorek, 23 marca, godzina 19. Spotkanie grupy ekumenicznej. Liczba uczestników: 30. Prowadzący: pastor Ewangelicznego Kościoła Metodystycznego Davide Carbonaro (od ponad 20 lat w Polsce). Na początek pastor odczytuje fragment Listu św. Pawła do Rzymian, po czym prosi uczestników o przedstawienie swoich pozytywnych i negatywnych skojarzeń z pojęciem ekumenizmu, które mieli w kilku punktach przygotować.
Waldemarowi to pojęcie po stronie plusów kojarzy się ze słowami Jezusa: „Aby byli jedno”. Irence – ze wzbogaconym spojrzeniem na Pismo Święte: w różnych denominacjach zwraca się przecież uwagę na różne fragmenty. Rafałowi – z budowaniem jedności modlitwą.
Minusy: Andrzej wpisał po tej stronie wzajemną nieznajomość i wynikające stąd uprzedzenia. Irenka – lęk przed utratą tożsamości. Adam, który od 25 lat jest związany z ruchem badackim – stereotypy istniejące po obu stronach.
Czwartek, 25 marca, godzina 20. Spotkanie grupy „Władza w Kościele”. 14 uczestników. Wesoło. Ks. Kazimierz Sowa żartuje, że dziś mecz Polska–Węgry, więc trzeba się spieszyć. Prowadząca spotkanie, Maria, również żartem: „To jest właśnie oznaka władzy w Kościele – ksiądz każe nam skończyć wcześniej, bo jest mecz”. Dzisiejszy temat: wymagania wobec księży. Chodzi o podstawowe kwestie. Do czego ma służyć ambona? Tylko do głoszenia Ewangelii czy także własnych poglądów? Co to znaczy: umiarkowane korzystanie z dóbr materialnych? Propozycje uczestników: żeby księża żyli na poziomie ludzi, z którymi pracują. Dobrym rozwiązaniem byłoby też, żeby finanse w Kościele były jawne i żeby istniały normalne taryfy wynagrodzeń. Chodzi więc raczej o zmiany organizacyjne niż o postulaty do księży.
Wtorek, 30 marca, godzina 20. Spotkanie grupy „Ład społeczny”. Dziś pięcioro uczestników: Joanna z Wrocławia, Joasia z Warszawy, Marek, Robert i Janek. Rozmowa toczy się wokół punktów zdefiniowanych na pierwszej sesji – a w zasadzie koncentruje się na jednym z nich: „Jaki powinien być stosunek katolików i naszego Kościoła do grup wykluczenia społecznego?”. Jest mowa o pomocy charytatywnej: powinna ona wychodzić bardziej ze schematu „z” niż „dla”. Czyli pomoc poprzez pracę z drugim człowiekiem – jak robił to św. Franciszek z Asyżu. No dobrze, ale na początek trzeba zdefiniować, kto jest tym wykluczonym. Tylko biedni i niepełnosprawni? Czy osoby LGBT+ również? Padają odpowiedzi: wykluczony to każdy wypchnięty poza margines z powodu swojej odmienności od normy. Jezus w Ewangelii mówi o wdowach, sierotach, nierządnicach. Kto będzie zbawiony? Nie ten przecież, który ileś tam mszy „zaliczył”, ale ten, który głodnego nakarmił, spragnionego napoił, więźnia odwiedził.
Wierni upodmiotowieni
Czy efektem prac w poszczególnych grupach mają być postulaty zmian przeznaczone dla episkopatu? Czy Kongres dąży do synodu ogólnopolskiego?
– Owszem, cały ten ruch ma do pewnego stopnia zapewnić świeckim, ale nie tylko, bo to nie jest wyłącznie ruch świeckich, pewną dojrzałość do postawienia zasadniczych pytań, które mogłyby być przedmiotem synodu w Polsce – mówi prof. Zoll. – A żeby on miał sens, muszą wziąć w nim udział także wierni, ale wierni upodmiotowieni w Kościele, którzy dzięki merytorycznemu przygotowaniu będą mogli naprawdę w nim uczestniczyć i mieć coś do powiedzenia.
– Niewątpliwie wypracowane dokumenty będą zawierały postulaty, ale rozumiane bardziej jako propozycje do dyskusji, w trakcie której być może znajdziemy jeszcze lepsze rozwiązania – tłumaczy o. Paweł Gużyński. – Chcemy wejść w realny dialog z hierarchami, w szczególności z gremiami decyzyjnymi w Kościele, pokazać im swój punkt widzenia i go z nimi przedyskutować. Owszem, te dokumenty mogłyby być wstępem do synodu w Polsce.
O. Paweł Gużyński: – Biskupi zwykli postrzegać poważne problemy w zbyt ciasnej, doktrynalno-moralnej perspektywie. Kongres może wnieść do dyskusji o tych samych kwestiach perspektywę codziennego zmagania się z nimi w życiu, jakiego doświadczają zwykli ludzie. Choćby antykoncepcja. Dla biskupów jest to przede wszystkim dyskusja na poziomie filozoficznych koncepcji antropologicznych, a zwykły człowiek, który jest np. zagrożony ekonomicznie i nie ma bezpieczeństwa zatrudnienia, pyta o te sprawy zupełnie inaczej. Co się stanie, jak mu przybędzie jeszcze jeden potomek do wykarmienia? Chodzi więc o postawienie takich pytań, których biskupi nie stawiają.
Rydzyk a rebours
Według członków Kongresu biskupi są w tym ruchu kluczowi – bez nich nie miałby on sensu. Dlatego poinformowali o jego powstaniu wszystkich polskich hierarchów. Prof. Zoll rozmawiał z kard. Kazimierzem Nyczem; ostatnio kontaktowano się także z bp. Piotrem Jareckim. Wedle prof. Zolla stosunek obu hierarchów do inicjatywy jest pozytywny.
Prof. Fryderyk Zoll: – W Kongresie jest już sporo sióstr zakonnych i księży, choć są to głównie duchowni przebywający na misjach albo ojcowie zakonni. Rzadko zdarzają się proboszczowie. Dlatego tak zależy nam na tym, żeby biskupi przychylnie patrzyli na naszą inicjatywę, żeby księża, którzy są w bezpośredniej zależności od hierarchów, nie bali się ich i przystępowali do dyskusji.
Dla s. Barbary Radzimińskiej nie ma nic dziwnego w tym, że w Kongresie uczestniczy tak wielu księży, którzy mają doświadczenie posługi za granicą. Ona sama spędziła wiele lat na misjach – głównie w Argentynie. I było to dla niej doświadczenie Kościoła, który jest radykalnie inny niż w Polsce – dużo bardziej bliski, otwarty na ludzi, w którym decyzje podejmuje się kolegialnie i gdzie udział świeckich jest nieporównywalnie większy. – Gdy wracasz do Polski, doświadczasz bolesnego kontrastu. Widzisz, jak jest, a wiesz już, jak mogłoby być.
O. Paweł Gużyński: – Moim zdaniem jednym z kluczy do sukcesu jest dotarcie w ramach Kongresu do zwykłego wiernego, który w swojej codzienności doświadcza trudności. Czyli musimy w pewnym sensie zrobić to, co zrobił o. Tadeusz Rydzyk, tylko pod każdym możliwym względem na odwrót. Powinniśmy spotkać zwykłego wiernego i pokazać mu, że jeśli np. przychodzi w traumatycznej dla siebie sytuacji, prosząc o pogrzeb bliskiej osoby, a ksiądz chce wydrenować jego kieszenie z gotówki, to my mamy na to receptę.
Jak dotrzeć do ludzi?
– Przede wszystkim przez spotkania – podkreśla dominikanin. – Obecnie pandemia to uniemożliwia, ale w ramach Kongresu pracuje już komórka, w której myśli się o tym, jak organizować spotkania dla parafii, różnych wspólnot, dla wszystkich, którzy będą chcieli z nami rozmawiać. Będziemy im mówić o Kongresie, ale też słuchać i przekazywać ich postulaty do prac kongresowych.
Najlepsza kampania to zatem taka, gdy idzie się od człowieka do człowieka, podaje mu rękę, rozmawia z nim.
– Zwykli wierni oczekują zmiany w Kościele – dodaje o. Paweł Gużyński. Niedawno zadzwonił do niego góral z Podhala. Po ponad godzinnej rozmowie powiedział: „Ojculku, to wszystko trza zmienić, bo tak dalej już być nie moze!”. ©",MARCIN CHODUŃ,20.04.2021,https://www.tygodnikpowszechny.pl/lekcje-glosu-167192
96,SERCE PAPIEŻA,"Życzę nam wszystkim w te Święta, żebyśmy lepiej rozumieli. Wtedy rozstąpią się mroki świata, nadzieja rozświetli twarze, dalecy staną się bliscy, a bliscy – najbliżsi.","Chciałbym jako podarunek pod choinkę podać na zachętę kilka fragmentów nowej książki papieża pt. „Powróćmy do marzeń. Droga ku lepszej przyszłości”. Powstała podczas kwarantanny Franciszka. W pisaniu wspierał go brytyjski pisarz i dziennikarz Austen Ivereigh (komentator BBC, autor wydanej i u nas biografii pt. „Prorok. Biografia Franciszka, papieża radykalnego”). Ta książka to ani wywiad z papieżem, ani jego spisane monologi. Jak powstawała, czytelnik może się przekonać w zamykającym ją „Postscriptum” Ivereigha. Choć oparta na klarownym schemacie: „kontempluj – rozeznawaj – proponuj”, chwilami sprawia wrażenie nieco chaotycznej, może dlatego, że jest o prawie wszystkim, jak nasze codzienne rozmowy.
„W próbach życia odsłaniasz swoje własne serce (...). Normalne czasy są jak wymiana formalności podczas oficjalnej rozmowy – nigdy nie musisz ukazywać siebie”. Nie wiem, jak ta książka ma się do tzw. zwyczajnego nauczania papieskiego, ale wiem, że w niej papież Franciszek odsłania własne serce, pokazuje siebie.
Wybrane fragmenty nie są syntezą książki, a raczej pokazaniem, co papież Franciszek myśli o kilku ważnych sprawach.
O PANDEMII: „Kryzys pandemii COVID-19 wydaje się wyjątkowy, gdyż dotyka większości ludzkości. (...). Są tysiące równie strasznych kryzysów, ale ponieważ dzieją się one gdzieś daleko od wielu z nas, zachowujemy się tak, jakby w ogóle ich nie było”. „Czasami myślenie globalne cię paraliżuje (...) Tym, co pomaga, jest skupienie się na konkretnych sytuacjach (...) nie możesz iść na peryferie w sposób abstrakcyjny; potrzebujesz konkretu. Często myślę o prześladowanych ludach (...) Szczególnym uczuciem darzę lud Rohinga. (...) W Bangladeszu tysiące ich przebywa w obozach dla uchodźców, gdzie szaleje wirus COVID-19. Wyobraź sobie, co dzieje się w obozie dla uchodźców, gdy uderza w niego wirus”. „Czasem, kiedy myślę o wyzwaniach, które są przed nami, czuję się przygnieciony. Ale nigdy nie czuję beznadziei”.
TERAZ: „Widzę teraz dużo okopów. Ludzie, którzy najwięcej zainwestowali w świat, jaki obecnie mamy, właśnie kopią okopy. Niektórzy przywódcy mówią, że tu i ówdzie można by coś przesunąć, ale tak naprawdę są zwolennikami starego systemu. Gdy mówią o »zdrowieniu«, mają na myśli położenie w przyszłości odrobiny farby, dotknięcie pędzlem swojego dzieła tu i ówdzie, a wszystko po to, by się upewnić, że nic się nie zmieni. Jestem przekonany, że doprowadzi to do jeszcze większej porażki, takiej, która może wywołać ogromną społeczną eksplozję”.
JUTRO: „Dzieją się rzeczy, których nigdy sobie nie wyobrażaliśmy. Zapaść środowiska, globalna pandemia, powrót populizmów – właśnie teraz je przeżywamy, a to, co kiedyś uważaliśmy za normalne, coraz bardziej przestaje istnieć. Myślenie, że możemy wrócić do miejsca, w którym byliśmy, jest iluzją. Próby przywrócenia dawnego porządku rzeczy to zawsze wejście w ślepy zaułek”.
FUNDAMENTALIZM. „W obliczu tej niepewności ideologia i sztywny sposób myślenia wabią urokiem, któremu musimy się oprzeć. Fundamentalizm jest środkiem do gromadzenia myśli i zachowań jako schronienia, które ma podobno ochronić człowieka przed kryzysem. Fundamentalizmy oferują ochronę ludzi przed destabilizującymi sytuacjami w zamian za pewien egzystencjalny kwietyzm. Proponują one jeden, zamknięty sposób myślenia jako substytut tego, który otwiera na prawdę. Kto szuka schronienia w fundamentalizmie, ten boi się wyruszyć na poszukiwanie prawdy. On już »ma« prawdę, a każde jej szukanie jest interpretowane jako agresja wobec jego osoby”.

Papież Franciszek na Placu Świętego Piotra. Watykan, 27 marca 2020 r. / ABACA / PAP
NADUŻYWANIE WŁADZY. „Nie przestanę mówić ze smutkiem i wstydem, że te nadużycia [władzy] popełniali również niektórzy członkowie Kościoła. W ostatnich latach podjęliśmy ważne kroki w celu ich wykorzenienia i stworzenia kultury opieki, zdolnej do szybkiego reagowania na oskarżenia. To zajmie trochę czasu, ale jest nieuniknionym zobowiązaniem, na które musimy nalegać ze wszystkich sił. Nie może być więcej nadużyć – czy to seksualnych, czy też władzy i sumienia – ani w Kościele, ani poza nim”.
HISTORIA NIEUPIĘKSZONA. „Hańba naszej przeszłości jest częścią tego, czym i kim jesteśmy. (...) Istnieje wielkie niebezpieczeństwo we wspominaniu win innych w celu głoszenia swojej własnej niewinności (...). Spójrzmy na przeszłość krytycznie, lecz z empatią, aby zrozumieć, dlaczego ludzie przyjęli za pewnik to, co teraz wydaje nam się odrażające. I wreszcie, jeśli musimy przeprosić za błędy popełnione przez instytucje tamtego czasu, możemy to zrobić, ale zawsze mając na uwadze kontekst historii. (...) Historia jest tym, czym była, a nie tym, czym chcielibyśmy, żeby była”.
EKOLOGIA. „Istnieją ruchy ekologiczne, które zmieniają doświadczenie ekologiczne w ideologię, ale świadomość ekologiczna to po prostu świadomość, a nie ideologia. To świadomość, jaka jest stawka losu ludzkości”.
ABORCJA. „Jeśli uważasz, że aborcja, eutanazja i kara śmierci są do zaakceptowania, twoje serce nie będzie przejmowało się skażeniem rzek i niszczeniem lasów deszczowych. I odwrotnie. Tak więc, nawet jeśli ludzie będą nadal usilnie argumentować, że problemy te dotyczą różnych porządków moralnych, jak długo będą się upierać, że aborcja jest uzasadniona, ale pustynnienie już nie, albo że eutanazja jest zła, ale zanieczyszczone rzeki są ceną za postęp gospodarczy, tak długo będziemy wciąż tkwić w tym samym braku integralności, który doprowadził nas tu, gdzie jesteśmy”.
LUDZIE O WYIZOLOWANYM SUMIENIU. „Katolikom o wyizolowanym sumieniu nigdy nie brakuje powodów do krytykowania Kościoła, biskupów czy papieża: albo jesteśmy spóźnieni, albo poddajemy się nowoczesności; nie jesteśmy tym, czym powinniśmy być lub podobno kiedyś byliśmy”. „Ci, którzy deklarują, że w Kościele jest zbyt wiele »zamieszania« i że tylko takiej czy innej grupie purystów lub tradycjonalistów można ufać, sieją podziały. To samo dotyczy tych, którzy twierdzą, że dopóki Kościół nie wyświęci kobiet na dowód swojego zaangażowania na rzecz równości płci, lokalna parafia lub biskup nie mogą liczyć na ich współpracę. Są to pozornie spójne i dobrze uzasadnione powody, ale maskują one ducha wyizolowanego sumienia, które odmawia bycia uczniem Chrystusa na łonie Jego Kościoła. Ludzie ci kończą na przehandlowaniu doktryny dla ideologii, a ich przypuszczenia i podejrzenia ostatecznie prowadzą ich do snucia teorii spiskowych i patrzenia na wszystko przez zniekształconą soczewkę”.
GRZESZNA TWARZ KOŚCIOŁA. „Pomóżmy mu znowu wstać. Nie potępiajmy go ani nie lekceważmy, lecz troszczmy się o niego jak o naszą własną matkę. (...) Niestety, dzisiaj tak wielu ludzi (...) z zamkniętego świata swego oblężonego »ja« narzeka i gardzi, a czując, że ich tożsamość jest zagrożona, angażuje się w bitwy – online i osobiście – by się poczuć bezpieczniej”.
To kilka zaledwie fragmentów. Świątecznie zapraszam na spotkanie z Franciszkiem. Ta niewielka książeczka jest jak rozmowa z nim. Pomaga go zrozumieć, zrozumieć Kościół i zawiłości świata.
Życzę nam wszystkim w te Święta, żebyśmy lepiej rozumieli. Wtedy rozstąpią się mroki świata, nadzieja rozświetli twarze, dalecy staną się bliscy, a bliscy – najbliżsi. Świąteczny numer „Tygodnika” na pewno nam w tym pomoże. ©℗
CZYTAJ WIĘCEJ: BOŻE NARODZENIE 2020 >>>",KS. ADAM BONIECKI,14.12.2020,https://www.tygodnikpowszechny.pl/serce-papieza-165960
97,MECZET HAGIA SOPHIA?,"Pod koniec maja Turcy świętowali 567. rocznicę zdobycia Stambułu przez Mehmeda II, który przekształcił kościół Mądrości Bożej w meczet. Prezydent Erdoğan chce dorównać osmańskiemu sułtanowi – właśnie zobowiązał rząd do rozpoczęcia prac nad przywróceniem najczęściej odwiedzanemu tureckiemu muzeum statusu islamskiej świątyni.","Miało być inaczej. Planowano, że mieszkańcy miasta i turyści tłumnie wypełnią ulice Stambułu. Pierwsi musieli jednak zostać w domach, drudzy – nie mogli do Turcji przylecieć. Pandemia nie przeszkodziła jednak temu, by huczne obchody rocznicy podboju bizantyjskiej stolicy przez Osmanów transmitowały stacje telewizyjne i media społecznościowe. O ile najbardziej spektakularne były kończące imprezę fajerwerki nad Bosforem, znaczące okazało się coś zgoła innego. To nie przypadek, że makieta murów obronnych miasta, na której wyświetlony został multimedialny pokaz o historii podboju, stanęła tuż przez Hagią Sophią. Nieprzypadkowo też sury Koranu odczytano właśnie w muzeum, a nie w sąsiadującym z nią, nie mniej przecież imponującym, Błękitnym Meczecie.
Prezydent Recep Tayyip Erdoğan od wielu już lat wykorzystuje każdą sposobność, by zaznaczyć, że Hagia Sophia należy do „wielkiego narodu tureckiego”. I że jej desakralizacja, której w 1925 r. dokonał Mustafa Kemal Atatürk, była koszmarną pomyłką. O ile wcześniej tylko o tym mówił, teraz powoli zabiera się do działania.
„Rozpocznijcie prace” – powiedział przedstawicielom rządu na spotkaniu Partii Sprawiedliwości i Rozwoju, donosi dziennik „Hürriyet”. Erdoğan dodał, że Hagia Sophia mogłaby dalej być odwiedzana przez turystów na takiej zasadzie jak Błękitny Meczet, zalecił jednak rozwagę, bo temat, jako szczególnie wrażliwy, jest „przedmiotem zainteresowania wielu stron”.
Jedną z tych stron jest Grecja. Ateny zdecydowanie zaprotestowały po tym, jak w świątyni odbyła się modlitwa, ale Erdoğan miał już przygotowany kontrargument. „Nie może pouczać nas jedyny kraj w Europie, w którego stolicy nie ma meczetu. To Grecja, nie Turcja daje światu przykład braku tolerancji” – powiedział rzecznik Ministerstwa Spraw Zagranicznych Hami Aksoy. Dodał także, że historia Stambułu to historia wielu kultur, nie tylko Bizancjum.
Turków cieszy perspektywa zmiany statusu świątyni. Jednych – ze względów religijnych, innych – bo uważają, że Turcja powinna wykorzystać szansę, by zagrać Zachodowi na nosie. Ale nawet wśród parlamentarzystów są tacy, którzy mówią wprost, że to temat zastępczy. Meral Aksener, liderka opozycyjnej İYİ Parti, uważa, że rząd chce odwrócić uwagę Turków od rosnącego bezrobocia, galopującej inflacji (ponad 11 proc.), wzrostu cen i spadków Erdoğana w sondażach. „Od 18 lat, gdy macie problem, wyciągacie temat Hagii Sophii. Czas już z tym skończyć i zająć się rozwiązywaniem prawdziwych problemów tego kraju” – mówiła Aksener na środowym posiedzeniu parlamentu.
Czytaj także: Spór o Hagię Sophię nie ustaje, a prawo do świątyni roszczą sobie nie tylko muzułmanie
  Ta część Turków, która zgadza się z Aksener, śmieje się dziś z wypowiedzi jej dawnego partyjnego kolegi Devleta Bahcelego z nacjonalistycznej partii MHP, która weszła w koalicję z Erdoganem (prezydent Turcji jest jednocześnie szefem partii rządzącej). Bahcelemu wyrwało się, że jeśli Allah pozwoli „w miejsce dźwięków dzwonów, z minaretów Hagii Sophii znów usłyszymy wołanie na modlitwę”. „Dźwięki dzwonów? O co mu chodzi? Słyszeliście je kiedyś z Hagii Sophii?” – pytają w komentarzach, tworząc na ten temat żarty i memy.
Niektórzy udostępniają też wpis pełniącego posługę w Turcji katolickiego księdza Antuana Ilgita: „Moim największym zmartwieniem jako księdza nie jest Hagia Sophia, lecz potrzebujący modlitwy i pomocy ojcowie, którzy nie mogą przynieść do domu chleba, matki, które nie mogą nakarmić dzieci mięsem, bezrobotna młodzież, wykorzystywanie w pracy i język nienawiści. Jak możemy rozwiązać te problemy?”.
  Tekst pochodzi z prowadzonego na łamach ""TP"" bloga autorki kawapoturecku.blog.tygodnikpowszechny.pl",MARCELINA SZUMER-BRYSZ,12.06.2020,https://www.tygodnikpowszechny.pl/meczet-hagia-sophia-163669
98,OPINIE NIEBOHATERSKIE,"DOROTA SEGDA: To, czego dopuścili się Trybunał Konstytucyjny pod rękę z Kościołem, jest wyrazem pogardy do kobiet i stanowi pogrzeb praw człowieka w Polsce. Pożałują.","KATARZYNA KUBISIOWSKA: Opowie Pani o swojej fuksówce?
DOROTA SEGDA: Niechętnie.
Dlaczego?
Nie chciałabym składać donosu na środowisko, które nie jest ani lepsze, ani gorsze niż całe społeczeństwo, ale jest moje.
Jako rektor Akademii Sztuk Teatralnych w Krakowie zakazała Pani fuksówki w tym roku.
Kilkaset lat temu studenckie otrzęsiny polegały na tym, że rzucało się studentem do góry, z kilku metrów spadał na ziemię i niejednokrotnie poważnie uszkadzał sobie narządy wewnętrzne. Za moich czasów nie dochodziło już do takiego natężenia fizycznej przemocy. Ostatnimi laty w Krakowie fuksówki wyglądały w ten sposób, że starsi studenci bardziej udawali gnębienie młodszych, niż robili to naprawdę. To była zabawa służąca integracji studentów, ale i temu, by im uprzytomnić, że muszą być twardzi.
Twardzi, by wykonywać ten zawód?
Prawda jest też taka, że każdy tej twardości musi uczyć się na własnych doświadczeniach.
No a ta Pani fuksówka?
Pewnie jak każdy młody człowiek, który nie miał w domu żadnych tradycji teatralnych, dowiedziałam się, że istnieje taki rytuał, dopiero gdy zaczęłam studiować, czyli miałam 18 lat. I choć jestem osobą dość asertywną, nie przyszło mi do głowy, że mogę powiedzieć: „Spadaj, nie mam ochoty się w to bawić”. Dziś mówienia „nie” uczę studentów pierwszego roku. A w październiku, w przemówieniu inaugurującym rok akademicki, powiedziałam, że fuksówka nie jest potrzebna, by zostać aktorem. Jeżeli się ona komuś nie podoba, to nie bierze w niej udziału. Od tego roku zabroniłam jej w ogóle, bo w grupie zawsze może znaleźć się ktoś, kto tzw. pozycję wykorzysta w celu upokarzania drugiego.
A ja podczas studiów, choć nie mieszkałam w akademiku, w którym działy się najgorsze rzeczy – zimne prysznice i nocne kwarcówki – mimo wszystko doświadczyłam przemocy w murach szkoły. Koledzy z roku wyżej schwytali mnie na korytarzu i w lampach, jak na UB, w chamski sposób obrażali mnie mówiąc nieprzyjemne rzeczy dotyczące mojego wyglądu.
To jest właśnie ta kwarcówka?
A ja stałam jak to cielę i słuchałam. Potem nigdy już z tymi ludźmi nie chciałam mieć nic wspólnego. Znamienne, że ci najbardziej opresyjni byli mniej utalentowani, słuch o nich szybko zaginął, być może przemocą kompensowali sobie braki. A pomieszanie kompleksu wyższości z kompleksem niższości daje najgroźniejszą miksturę.
Była Pani asertywna, ale jednocześnie nie umiała powiedzieć „nie”.
Sama nie wiem, dlaczego.
Byłyśmy uczone, że „nie” w ustach kobiety brzmi fatalnie – może dlatego?
Opowiem taką sytuację: jestem młodziusieńką aktorką i gram główną rolę w filmie węgierskim „Mój XX wiek”. Partneruje mi gwiazdor kina radzieckiego. Mówił o sobie ,,istoria sowietskogo kina”. Wtedy doświadczyłam MeToo – do dziś nie chce mi się wierzyć w to, że nie poszłam do producenta i nie powiedziałam, że jeżeli jeszcze raz ten facet mnie dotknie, to schodzę z planu i nie wracam.
To był rok 1988. Ne mówiło się jeszcze o MeToo.
Pamiętam dobrze to poczucie osamotnienia. Musiałam pływać w głębokiej wodzie, w ogóle nie umiejąc pływać. Wszyscy mówili po węgiersku, a ja komunikowałam się za pośrednictwem tłumaczki, z którą nie miałam najlepszego kontaktu. Nie dostałam od niej wsparcia, ale też jej o nie stanowczo nie poprosiłam.
Zdjęcia odbywały się w Budapeszcie. Oczywiście tego aktora waliłam po łapach i po mordzie, lecz niewiele to dawało. Czego on nie wyprawiał: wdzierał się przez okno do willi, w której mieszkałam. Właściciele posiadłości, małżeństwo Węgrów, nie mówili w żadnym innym języku i nie reagowali na to, co się dzieje. Może sądzili, że to normalne obyczaje między aktorami – rozgrywki męsko-damskie na planach filmowych.
Jak to Pani zniosła?
Jestem z pokolenia o wiele bardziej zahartowanego niż te młodsze. Byłam harcerką, jeździłam na obozy i na kolonie, z których wracałam z wszami. Dzięki tym doświadczeniom zdobyłam odporność – mam trochę grubszą skórę, będąc jednocześnie osobą wrażliwą.
Ale muszę jeszcze powiedzieć o jednej osobie, niezmiernie empatycznej – wspaniałej Ildikó Enyedi, reżyserce filmu „Mój XX wiek”, całkiem niedawno nominowanej do Oscara za „Duszę i ciało”. Z Ildikó spotkałam się dwa lata temu na festiwalu Nowe Horyzonty i po raz pierwszy po 30 latach opowiedziałam jej, co się działo na planie. Ildikó, feministka, była wstrząśnięta, że nic o tym nie wiedziała.
Większość kobiet milczy na ten temat przez dekady, a nawet przez całe życie.
Gdy zaczęła się era MeToo i studenci zadali mi pytanie, czy sama kiedyś doświadczyłam na planie tej formy przemocy, najpierw zaprzeczyłam, a dopiero po kilku dniach wróciła pamięć tamtych dni. Ale…
Zawahała się Pani…
Jednocześnie dość przerażona jestem tym, że MeToo ma drugi biegun skrajności. Kolega grający w filmie polsko-amerykańskim opowiadał, że podpisując umowę dotyczącą relacji damsko-męskich na planie rozglądał się, czy nie ma ukrytej kamery. Według tej umowy skomplementować koleżankę, że ładnie wygląda, to jest właściwie sprawa do sądu. Boję się, że nasze życie stanie się smutne, gdy poprawność polityczna osiągnie jeszcze wyższy poziom absurdu. W czasie inauguracji roku szkolnego powiedziałam: „Jeżeli ktoś z państwa będzie miał ochotę mi powiedzieć, że ładnie wyglądam, będzie mi bardzo miło”. Dlaczego nie możemy się w tym wszystkim zachowywać zwyczajnie?
Bo kobiety odreagowują to milczenie, którego i Pani zaznała.
Na uczelni wprowadziłam procedury antymobbingowe, m.in. do dyspozycji studentów jest rzecznik ds. etyki. Jednocześnie zauważam emocjonalną niedojrzałość młodych ludzi – zdarza się, że nakręcają histerię. Idzie się na imprezę na której, wiadomo, jest alkohol, kolega powie coś, co dla dziewczyny jest nie do przyjęcia, więc ona natychmiast zgłasza się o pomoc do rzecznika ds. etyki. Może mogłaby jednak najpierw powiedzieć: „odczep się!”? Mówię o prywatnych relacjach w grupie studentów, nie o pracy w Akademii!
A pamięta Pani chwilę, gdy po raz pierwszy weszła jako młodziutka aktorka do teatralnej garderoby?
Mam 21 lat, jestem jeszcze studentką, gram Sonię w „Zbrodni i karze”, starsi koledzy ze Starego Teatru przyjmują mnie z czułością.
Kto szczególnie?
Ania Dymna, Ewa Lassek, Teresa Budzisz-Krzyżanowska, Jurek Bińczycki, Jurek Trela, Jurek Radziwiłowicz, Krzysiu Globisz… Weszłam do raju.
A w damskiej garderobie nie istniała hierarchiczność?
Hierarchiczność polegała tylko na tym, że ja podziwiałam i kochałam starsze aktorki, a one mnie też kochały i hołubiły. Zaznałam od ludzi z zespołu wyłącznie dobrych rzeczy i bardzo o to dbam, by dziś w podobny sposób przyjmować młodszych kolegów.
Anna Dymna czego konkretnie Panią nauczyła?
Malować się, bo ja nawet nie umiałam rzęs sobie zrobić. ,,Płatonow” reżyserowany przez Filipa Bajona był pierwszym spektaklem, który grałam na dużej scenie, i wtedy z Anią mnóstwo czasu spędziłyśmy w garderobie. Ania wspominała, jak przyjmowała ją do zespołu Zofia Jaroszewska. Wielka aktorka. Siedząc w garderobie mówiła do niej, że pamięta siebie w tym lustrze, gdy była młoda. „Zobaczysz, miną lata, będziesz się jeszcze bardziej denerwowała przed każdą premierą, bo wtedy odpowiedzialność jest większa i oczekiwania wobec ciebie coraz większe”. Jaroszewska powiedziała to Dymnej, Ania mnie, a ja teraz to samo mówię młodszym aktorkom.
A co Pani myśli, siedząc dziś przed lustrem w garderobie?
Śmieję się z przemijania.
Naprawdę Pani się śmieje?
Gram Julcię w ,,Pannach z Wilka” w reżyserii Agnieszki Glińskiej, cały ten spektakl jest o przemijaniu. Mówię tam monolog, który jest skonstruowany z fragmentów prozy Jarosława Iwaszkiewicza i Virginii Woolf. Pierwsze jego słowa brzmią: ,,Nie jestem już młoda...”. Siedząca przed lustrem kobieta zastanawia się, czym jest przemijanie i czym może być śmierć. Ten monolog sporo mnie kosztuje. Choć prywatnie nie pochylam się szczególnie nad upływem czasu, nie spędza mi on snu z powiek. A jednak gdy mówię o czasie słowami Virginii Woolf, zaczyna mnie to boleśnie dotykać.
Co szczególnie?
W tym monologu padają zdania: „Zlękłam się tylko na chwilę, zanim zdążyłam się przygotować na swój widok, a przecież zawsze to robię”. Gdy porównuję się do swojego wizerunku na ekranie, to – nie ukrywam – robi to na mnie wrażenie. Człowiek ma jednak lepsze wyobrażenie siebie, a ekran jest okrutny – obnaża upływ czasu.
I tęskni Pani za sobą w młodości?
Za młodością to nie, lecz 35 lat mogłabym zachować nawet na długo. Ale nie narzekam jako aktorka. W teatrze minął czas, gdy najpierw grało się córkę lub siostrę, a od pewnego wieku wyłącznie ciocię czy mamę. I to były role drugoplanowe. Teraz gram w sztukach Pawła Demirskiego, u którego, niezależnie od wieku, każdy aktor i aktorka są równoprawni. W „Triumfie woli” jestem np. Kathrine Switzer – pierwszą kobietą biorącą udział w maratonie bostońskim. Udało się jej to tylko dlatego, że podczas rejestracji podała inicjały oraz nazwisko – K.V. Switzer, wiec organizatorzy myśleli, że jest mężczyzną. A działo się to niedawno, pod koniec lat 60. Próbowano ją zepchnąć z trasy, ale mężczyźni biegnący obok otoczyli ją kordonem i tak biegli razem 40 kilometrów! Zawsze mam ciary, jak to opowiadam.
Kiedy jestem na scenie, nie widzę siebie. W filmie aktorka musi się konfrontować ze sobą na ekranie. Inna rzecz, że teraz w filmie gram mało.

Dorota Segda w spektaklu „Triumf Woli” na Festiwalu Polskich Sztuk Współczesnych R@Port w Teatrze Miejskim w Gdyni, maj 2017 r. / ROMAN JOCHER / TEATR MIEJSKI W GDYNI
Ale gdy w „Faustynie” zagrała Pani tytułową rolę, Danuta Szaflarska, która w filmie Jerzego Łukaszewicza wcieliła się w postać siostry Feliksy, w jednym z wywiadów powiedziała, że przyszłością kina jest Dorota Segda, z której emanuje niezwykłe światło.
A myśmy się nawet z panią Danutą na planie nie spotkały. Ona była fenomenem, który zdarza się raz na kilka pokoleń. Kiedy to mówiła, była już wiekową damą polskiego kina, wtedy dziwnie zapomnianą. Minęło prawie dziesięć lat, a ona dopiero zaczęła być rozchwytywana, po dziewięćdziesiątce grała fantastyczne role w filmie i w teatrze – m.in. w „Żarze” na podstawie Sándora Máraiego.
Wtedy gdy tak pięknie o mnie publicznie powiedziała, wzruszona napisałam do niej liścik z podziękowaniami i wysłałam do Teatru Współczesnego. I znowu minęło ileś lat, spotykam w Warszawie córkę pani Danuty, i córka mi mówi, że ten mój liścik bardzo mamę ucieszył.
Bo dobre słowo działa w obie strony.
I jeszcze jeden niezwykły gest podziwianej przeze mnie Ewy Lassek. To były czasy studenckie, Lassek była wykładowczynią. Na szkolnym korytarzu wyłoniła się z ciemności, podeszła do mnie i tym swoim drapieżnym głosem powiedziała, jednocześnie delikatnie dotykając mojej twarzy: „Ty jesteś taki słowiański Joas”. Bo na pierwszym roku wyglądałam jak 14-letni chłopczyk, miałam króciutkie jasne włosy. I proszę sobie wyobrazić, że już po trzydziestce zagrałam Joasa w „Sędziach” reżyserowanych przez Jerzego Grzegorzewskiego. Zawsze będę miała przed oczyma Ewę Lassek, która mnie naznaczyła do zagrania tej roli.
A czy ludzie piszą do Pani listy?
Piszą. Ale odpisuję tylko na wyjątkowe.
Czyli które?
Jedna z moich najbliższych przyjaciółek to kobieta, która się we mnie zakochała jako idolce. Byłam wtedy bardzo młodą aktorką, a ona jeszcze licealistką. I pisała do mnie tak poruszające listy, że najpierw jej odpisałam, a potem się z nią spotkałam i tak, krok po kroku, jest dziś jednym z najbliższych mi ludzi.
Co jeszcze ludzie piszą? Świat stał się toporniejszy, co również przełożyło się na pisanie listów. Najczęstszy szablon: „Pani grała w serialu, jestem Pani fanem, proszę mi podpisać zdjęcia” i w kopercie jest plik fotosów. Na takie listy nie odpisuję. Zauważyłam też, że jestem patronką nieszczęśliwych miłości. Kiedyś opowiedziałam o trudnym etapie związku z moim mężem i przez co musieliśmy przejść, by w końcu szczęśliwie ułożyło się nasze wspólne życie. I teraz dziewczyny, które mają ukochanych pozostających w innych związkach, piszą do mnie listy, gdzie otwierają serce rozdarte na kawałki, bo wiedzą, że ja to zrozumiem. Na takie listy też odpisuję.
Co Pani odpisuje?
Cóż mogę odpisać? „Trzymaj się, dziewczyno, co ma być, to będzie, ale walcz o swoje szczęście”.
Przychodzą też listy z prośbami. Ktoś pisze, że jestem bogata, mam dużo garderoby i noszę ten sam rozmiar, więc prosi, bym swoje rzeczy przysyłała na podany adres. Są też dramatyczne prośby o pieniądze, a do koperty włożony jest odcinek emerytury albo wyciąg z raty kredytu, który trzeba spłacać.
Ostatnio jako aktorka-rektorka otrzymuję epistoły od pewnego zaangażowanego środowiska krakowskiego z zapytaniem, dlaczego na froncie uczelni jest wywieszona tęczowa flaga, która ma ponoć obrażać dzieci. Albo jakiś pan napisał wzburzony, że w naszej szkole każemy rozbierać się do naga – ktoś mu taką informację przekazał. Napisał, że podobne praktyki stosowano w obozach koncentracyjnych – naziści kazali rozbierać się więźniarkom. Nie wiem, co taki człowiek ma w głowie, żeby podobne rzeczy wymyślać.
Przerażające.
Ciekawe jest też to, że ostatnimi laty, jeśli ludzie podchodzą do mnie na ulicy, to przede wszystkim po to, by gratulować mi gotowości do wyrażania opinii na tematy społeczne, w ogóle światopoglądowe. Mówią: „Podziwiam panią za odwagę”. I muszę powiedzieć, bez cienia fałszywej skromności, że to mnie przeraża.
Co?
Że żyjemy w czasach, w których wyrażenie swojej opinii uznawane jest za bohaterstwo.
Publicznie powiedziała Pani kiedyś o nieudanych próbach in vitro.
Latami do tego dojrzewałam. Czułam, że pójdzie za tym fala hejtu – nie chciało mi się tego znosić. A teraz na hejt zobojętniałam. Czym jest fala hejtu wobec tych dziesiątek, setek, tysięcy nieszczęśliwych kobiet, którym w Polsce odmawia się prawa do macierzyństwa? W kraju, w którym tak bardzo nie szanuje się życia już poczętego, a jednocześnie zmusza kobiety do rodzenia zdeformowanych płodów tylko po to, żeby je ochrzcić i niech umierają. Dlaczego wyrzuca się z Sejmu matki osób niepełnosprawnych, a państwo odmawia im godnej pomocy finansowej?
A Pani prywatne doświadczenie?
Nie wiem, ile równowartości drogich samochodów wydałam na in vitro w Polsce i za granicą, ale wiem, ile to kosztuje emocjonalne. I jeśli ktoś twierdzi, że to jest przywilej, a nawet zachcianka bogatego, to nie ma rozumu i serca. Moja przyjaciółka, która mieszka w Nowym Jorku, poddała się in vitro i dziś jest mamą 16-latka. Tyle samo ją to kosztowało, ile mnie, ale dzięki niej wiem, jakie za tym idzie szczęście, miłość, spełnienie. Odmawianie parom możliwości in vitro jest niemoralne. W końcu wygaśnie gatunek ludzki, bo bezpłodnych par jest coraz więcej i więcej. Jeśli Pan Bóg jest i chce, by człowiek istniał, to z tego powodu wymyślił in vitro.
Piekielnie to wszystko trudne.
Zrobiliśmy z mężem wszystko, co w naszej mocy, by potem nie żałować tego, że nie próbowaliśmy.
Gdy w 2016 r. została Pani wybrana rektorem i odbywała się inauguracja roku akademickiego, a w ten sam dzień został zorganizowany Czarny Marsz – protest przeciw ustawie całkowicie zakazującej aborcji – Pani na znak solidarności z kobietami zamiast gronostajów założyła czarny kołnierz.
Zrobiłam to również dlatego, by studentki i pracownice uczelni nie miały ­dylematu, czy po inauguracji mają zostać na zajęciach czy iść na Czarny Marsz. Zarządziłam godziny rektorskie i w ten sposób zamanifestowałam solidarność z wszystkimi kobietami walczącymi o swoje prawa. Przy okazji na zawsze zrezygnowałam z gronostajów, nawet jeśli udawały je martwe króliki.
Gdyby teraz była inauguracja, wywiesiłabym czarną flagę. To, czego dopuścili się Trybunał Konstytucyjny pod rękę z Kościołem, stanowi pogrzeb praw człowieka w Polsce. To wyraz takiej pogardy i nienawiści w stosunku do kobiet, że pożałują tego, mam nadzieję. Siła jest kobietą. Co ma wspólnego Jezus z nietolerancją wobec osób LGBT, z tą aborcyjną hipokryzją i patriarchatem?
STRAJK KOBIET – CZYTAJ WIĘCEJ W SERWISIE SPECJALNYM >>>
Kiedy obejrzałam film Aleksandry Potoczek o ks. Adamie Bonieckim, popłakałam się ze wzruszenia i z rozpaczy. Miło, że mogę to powiedzieć w „Tygodniku”. Dlaczego takich ludzi jest tak mało? Dlaczego katolicyzm w Polsce wylądował w Radiu Maryja? Dlaczego miłosierdzie zastąpiono pychą? Ja z takim Kościołem, wypranym z chrześcijaństwa, nie chcę mieć nic wspólnego.
Już wtedy, gdy poparłam czarny protest, wielu osobom to się nie spodobało. Dlaczego jednak miałabym się tym przejmować?
Ani trochę?
Przejmuję się, kiedy to zaczyna dotykać finansów uczelni, kiedy widzę, że nieprzychylność władzy bierze się z tego, że mam tzw. odwagę wypowiedzieć zdanie. I wziąć słabszego w obronę, choćby w symboliczny sposób, jak wywieszając tęczową flagę. Uważam, że przemilczanie sprawy to zwyczajny akt tchórzostwa. Ale to nie zmienia faktu, że nie mogę powiedzieć i zrobić tego wszystkiego, co bym chciała, ponieważ jestem odpowiedzialna za 500 studentów i za drugie tyle pracowników uczelni. Dlatego coraz częściej gryzę się w język.
CZYTAJ TAKŻE
TO NIE DO ZNIESIENIA. POSŁUCHAJCIE JAK BARDZO: Chodzi o protest kobiety wcielonej. Ciało, nad którym państwo i Kościół chcą mieć kontrolę, mówi: dość >>>
Jest Pani jedną z dwunastu kobiet na stanowisku rektora publicznej uczelni.
Ludzie władzy z jednej strony lubią się „podeprzeć” aktorką i publicznie wypowiedzieć jej nazwisko, żeby było wiadomo, że jesteśmy w dobrej relacji. A jednocześnie jest to podszyte pewnym pobłażaniem, jakby mówili o swoim wyobrażeniu miłej blondynki, a nie o pani rektor. Nie powiedzieliby w ten sposób o panu rektorze. Natomiast ze strony rektorów krakowskich doświadczyłam samych dobrych rzeczy, tu nie ma cienia pobłażania, jest szacunek i partnerstwo.
I obowiązki rektora nie zasysają Pani czasu przeznaczonego na aktorstwo?
Co to za rektor szkoły teatralnej, który nie gra? Rektor musi chodzić po ziemi – wiedzieć, co się dzieje w teatrze i w filmie.
Choć funkcję rektora objęłam w bardzo trudnych warunkach. Wchodziła wtedy w życie reforma ministra Jarosława Gowina, pisano nową ustawę o szkolnictwie wyższym, toczyła się walka o pozycję uczelni artystycznych, w tym teatralnych. Trzeba było wymyślić nowe przepisy i statut – no… koszmar. Nienawidzę czytać regulaminów i instrukcji obsługi, kompletnie się do tego nie nadaję. A dla AST to zrobiłam.
Teraz parę razy znowu ugryzę się w język. Mogę powiedzieć tyle: kiedy już pewne rzeczy zostały rozwiązane, kiedy zreformowałam zamiejscowe wydziały Akademii – bo w praktyce jestem rektorem w trzech miastach, Krakowie, Wrocławiu i Bytomiu – na to wszystko przychodzi pandemia, coś, czego człowiek sam by nie wymyślił.
Co ona zmieniła w Pani pracy?
O ile te wszystkie najtrudniejsze rzeczy robiłam po to, by mieć satysfakcję, że udało się naprawić to, co popsute, o tyle teraz z dnia na dzień pogrążam się w coraz większej frustracji. Co wymyślę, to już nazajutrz muszę weryfikować. Walczę o to, by przynajmniej garstka studentów pracowała naprawdę, czyli na scenie. Ale jeden przypadek choroby albo samo zetknięcie się z kimś zakażonym wysyła całe grupy studentów i pedagogów na izolację. To jest ciężkie, pomimo że cały zeszły semestr odbył się zdalnie. Błyskawicznie wdrożyłam zdalne nauczanie, ale najpierw trzeba było wszystko zorganizować – przecież myśmy nigdy wcześniej nie uczyli aktorstwa przez ekran komputera czy komórki.
I jakie są dziś efekty?
Powstały wspaniałe spektakle, jestem wzruszona, kiedy o tym mówię. To dowód na to, ile w studentach jest pasji, a w pedagogach kreatywnej mocy. Na stronie uczelni można zobaczyć ,,Wesele”, egzamin moich studentów – namacalny dowód na to, że sztuka może powstawać w trudnych warunkach. Ja siedzę przed komputerem w Krakowie, Panna Młoda w Stargardzie Szczecińskim, Pan Młody w Białymstoku, Chochoł na Podlasiu, czyli każdy w zupełnie innej części Polski. I powstaje „Wesele” online – aktualne, jak zawsze. Są w nim prawdziwe emocje i autentyczny dialog skrzący się humorem.
Kiedyś Stanisław Barańczak specjalnie dla Andrzeja Wajdy przetłumaczył „Hamleta”, a potem zobaczył Panią na scenie jako Ofelię. I tak chciał, by Pani zagrała Julię, że zrobił przekład „Romea i Julii”. Nie zagrała Pani.
Zaczęłyśmy naszą rozmowę od tego, że w aktorstwie trzeba być twardym. Ostatnio sama zostałam fatalnie potraktowana przez producenta. Przygotowywałam się do roli, o której marzyłam, PISF dał nawet pieniądze na podstawie scen, w których zagrałam. A w przeddzień zdjęć dowiedziałam się, że tego już nie gram ja, rolę dostała inna aktorka. Znajomi reżyserzy twierdzą, że stało się tak z powodu koprodukcji TVP, która przestała mnie lubić. Nie wiem, jak jest naprawdę, może byłam za mało zdolna.
I?
I chwilę jest przykro, a potem działam dalej. Takie sytuacje zdarzają się wszystkim aktorkom na świecie. Powtarzam studentkom, że dopóki nie stoimy na planie, nie mamy podpisanej umowy, wszystko może wywrócić się do góry nogami.
Ale czy nie żałuje Pani roli Julii?
Dwukrotnie ze studentami wystawiłam „Romea i Julię” właśnie w tłumaczeniu Barańczaka. Więc ten tekst niosę dalej w teatralny świat. Zagrałam tyle cudownych ról, o których nigdy nie marzyłam, a nie zagrałam Julii. Przecież w życiu zawsze coś nie wychodzi. Ale za to mam listy od Barańczaka. W tym zawodzie trzeba mieć bardzo dużo szczęścia i ja go doświadczyłam. Wolę trzymać się tego, co dobre, a nie rozpamiętywać porażki – to byłaby równia pochyła i czysta destrukcja. Przecież tyle rzeczy przede mną! ©
DOROTA SEGDA (ur. 1966) jest aktorką teatralną i filmową, wykładowczynią Akademii Sztuk Teatralnych im. Stanisława Wyspiańskiego w Krakowie i jej rektorem w kadencjach 2016–20 oraz 2020–24. WystępowAła w spektaklach m.in. Jerzego Jarockiego, Jerzego Grzegorzewskiego, Jana Klaty i Moniki Strzępki. Zagrała w wielu filmach i serialach.","DOROTA SEGDA, KATARZYNA KUBISIOWSKA",02.11.2020,https://www.tygodnikpowszechny.pl/opinie-niebohaterskie-165480
99,BERLIŃSKI RAJ,"Epidemia przepędziła z niemieckiej stolicy turystów i biznesmenów. Na ulicach zostali bezdomni, w tym rzesze Polaków. Nie garną się, aby wracać do kraju.","Zygfryd ponownie wybrał w komórce numer pośrednika. Znów głucho. Żadnego sygnału. Rozglądnął się wokół. Na niebieskiej tablicy obok widniał napis: Berlin Hauptbahnhof. Dworzec główny w stolicy Niemiec w niczym nie przypominał stacji w Strzelcach Opolskich, gdzie wcześnie rano tego dnia wsiadł do pociągu. Nad Zygfrydem rozpościerały się wielkie łuki szklanego zadaszenia, kryjącego halę z peronami. Poniżej plotły się wiązki ruchomych schodów, łączące różne poziomy wielopiętrowego gmachu.
Zygfryd, niepozorny mężczyzna o dziecinnej twarzy i siwych włosach, był tylko ledwie widoczną kropką w gąszczu tysięcy podróżnych, pociągów, a także licznych sklepów i restauracji. Rękę trzymał na uchwycie walizki. W środku miał trochę ubrań i jedzenie, żeby przetrwać pierwsze dwa tygodnie, aż otrzyma pierwszą zaliczkę.
Ślązak z pięćdziesiątką na karku miał zacząć pracę w fabryce czekolady w Berlinie. Ofertę znalazł w internecie. Przez telefon umówił się, że człowiek z firmy pośredniczącej odbierze go z dworca. Miał go zabrać do hotelu pracowniczego. Ale nikogo nie było. Po raz ostatni wybrał numer. Ponownie brak sygnału. Na więcej prób zabrakło pieniędzy na karcie. Nie miał ich też, żeby wrócić do Polski. – W chuja mnie zrobił, pieron – wspomina dziś moment, w którym stał się bezdomny.
Biedny, nieseksowny
Przyjazd Zygfryda do Berlina pod koniec lutego 2020 r. zbiegł się z początkiem pandemii.
Rok później, wczesnym popołudniem w sobotę 27 lutego, na tym samym Dworcu Głównym panuje cisza. Promienie słoneczne oświetlają opustoszałe perony. Tłumy podróżnych zniknęły. Berliński dworzec mógłby służyć za scenerię do filmu o globalnej zarazie, która zmusiła ludzi do ukrywania się po domach przed śmiertelnym wirusem. Mógłby, gdyby rzeczywistość od roku nie prześcigała w pomysłach scenarzystów.
Przed pandemią do stolicy Niemiec waliły tłumy. Wielu chciało zakosztować atmosfery, którą były burmistrz Klaus Wowereit podsumował zdaniem „Berlin jest biedny, ale sexy”.
Teraz, bez światowej młodzieży szturmującej hipsterskie lokale z wegańskimi przysmakami, Berlin pozostał sam na sam ze swoim ubóstwem. A biedny ma to do siebie, że nie odwróci się od drugiego i pomoże nawet wtedy, gdy sam znajduje się po uszy w kłopotach.
Dlatego Berlin pomaga bezdomnym, jak żadne inne miasto na świecie. Pomaga też setkom, a może tysiącom Polaków, którzy tak jak Zygfryd przyjechali w poszukiwaniu lepszego życia i wylądowali na ulicy. Za tę solidarność odwdzięczają się lojalnością. Wolą żyć w ubóstwie na ulicach Berlina niż wrócić do Polski.
S-Bahnem na WrangelstraBe
Bezdomny w Berlinie nie umrze z głodu. Jest wiele miejsc, gdzie potrzebującym wydawane są ciepłe posiłki. Lista przybytków, które ich udzielają – a także dachu nad głową – składa się na ponad 40-stronicową książeczkę.
Z Dworca Głównego do jednego z takich miejsc najlepiej dojechać kolejką S-Bahn. Trzeba przejechać sześć stacji w kierunku wschodnim.
Już na pierwszej, Friedrichstraße, wsiada brodaty mężczyzna w punkowych obdartych ciuchach. Trzyma plik gazet. – Dzień dobry. Przepraszam, że niepokoję. Nazywam się Markus, jestem bezdomny. Kupując gazetę „Karuna Kompass” pozwalacie mi zarobić pieniądze. Koszt to tylko półtora euro – mówi dość obojętnym monotonnym głosem. Nikt nie reaguje. W czasie epidemii każdy ma tysiące własnych problemów.
Na następnej stacji wsiada kolejny bezdomny kramarz. Podobnie ubrany, tylko starszy i bez brody. A później jeszcze jeden. Każdego z nich obserwuje siedzący w wagonie mężczyzna. Dwóch zbywa pomrukami. Nie wytrzymuje dopiero przy trzecim. Wyciąga z kieszeni garść monet, wybiera półtora euro i daje bezdomnemu. Gazety nie chce. – Masz, ja sam też nie mam domu – mówi.
Kolejka dojeżdża do stacji Warschauer Straße, ulicy Warszawskiej. Stąd trzeba jeszcze przejść przez Oberbaumbrücke, most nad Sprewą, aby dojść do Wrangelstraße, przy której stoi katolicki kościół Najświętszej Marii Panny. Jest już czternasta, więc z różnych stron schodzą się ubodzy. O tej godzinie zaczyna się tu wydawanie jedzenia.
Ten kawałek Berlina mógłby służyć za potwierdzenie opinii zarówno najzagorzalszych przeciwników, jak i zwolenników miasta. Ci pierwsi wskażą na żebraków, na dealujących narkotykami Afrykańczyków, na prostytutki i na sklepiki z wielojęzycznymi szyldami, których estetyka może razić nawet niewprawione oko. Ci drudzy wskażą na meczet i kościół, oddalone od siebie o niecałe sto metrów, i na tę wyjątkową mieszankę osobowości z całego świata, żyjących na ciasnym skrawku ziemi obok siebie.
Jakby ta dzielnica prosiła się jeszcze o dodatkowe barwy, na ulicy pojawiają się dwie misjonarki miłości. Ubrane w tradycyjne śnieżnobiałe szaty z niebieskimi pasami, które rozsławiła założycielka zakonu Matka Teresa z Kalkuty. Na małym wózku siostry przewożą w kierunku kościelnego dziedzińca spory worek z pieczywem.
Brokuł w sosie na potem
Jak przystało na Berlin, również tutaj jest wielokulturowo. – Jestem z Białorusi – mówi stojący w kolejce po jedzenie chłopak. Za nim czeka dwóch Rumunów. Na dziedziniec wychodzi dwóch Polaków, niosą świeżo odebrane reklamówki z jedzeniem.
Krzysztof i Marek to świeża znajomość. Krzysiek żyje na ulicy dopiero od tygodnia. Marek już ponad 10 lat. Spotkali się na ławce, ekspert wziął nowicjusza pod swoje skrzydła. Pokazał, gdzie zjeść, gdzie spać.
– Siostrzyczki bardzo nam tu pomagają – mówi Marek. Mimo plusowych temperatur ma czapkę uszatkę i grubą pomarańczową kurtkę. Lekko pomarańczowa jest też jego opuchnięta i nieogolona twarz. Mężczyzna ogląda zawartość reklamówki. W czasie epidemii siostry wszystko wydają na wynos, w profesjonalnie zapakowanych pudełkach. Główne danie to dziś brokuły z ryżem w sosie śmietanowym. Do tego pieczywo, wędlina, owoce, ciasto, kompot. To wszystko mężczyźni pakują do plecaków na potem. Żeby zaspokoić pierwszy głód, Marek rozrywa bułkę na dwie części, do środka pakuje z pięć plasterków szynki.
Krzysztof jest niski, ma pociągłą twarz i czarne gęste włosy z siwymi plamami. Na ulicy wylądował po tym, jak wyrzucono go z hotelu robotniczego. Opowiada, że pod koniec grudnia zaczął pracę w magazynie firmy kurierskiej DHL w Nauen, miasteczku położonym kilkanaście kilometrów na zachód od Berlina. Przepracował kilka dni, aż do wypadku na hali. Złamał sobie dwa żebra.
– Nie ściemniam, popatrz – mówi i wyciąga z plecaka umowę, sprawozdanie z wypadku, papiery od lekarza. – Oszukała mnie wiedźma i wyrzuciła z pensjonatu, jak byłem jeszcze na zwolnieniu – mówi wzburzonym zachrypniętym głosem. „Wiedźma” to właścicielka agencji pośredniczącej, która ściągnęła go ze Szczecina. – Nie mam do czego wracać – mówi. Mieszkanie w Szczecinie oddał byłej żonie.

Wojciech Greh, pracownik berlińskiej Stadtmission. Luty 2021 r. Fot. Łukasz Grajewski
Opowieść Krzysztofa przerywa telefon. Mężczyzna odchodzi na bok. Swoją historię zaczyna weteran Marek. Z życiem na ulicy próbował już zerwać wielokrotnie. Raz siostry z tutejszego kościoła wzięły go do swojego ośrodka w Chemnitz, na południowym wschodzie Niemiec. Raz zjechał na dłużej do Polski. Na końcu zawsze wracał do Berlina. – Jaki bezdomny? Mam ulicę, to mój dom – śmieje się.
Po chwili wraca podekscytowany Krzysztof. – Mam pracę, od poniedziałku zaczynam! Jednak są dobrzy ludzie! – cieszy się. – Nie potrzebuję dużo pieniędzy. Żeby na mieszkanie wystarczyło – podkreśla.
– Z pieniędzmi to teraz jest lipa. Wcześniej zbierało się butelki – dopowiada Marek.
W Niemczech dozwolone i niezmiernie popularne jest picie piwa na ulicach. Niepisaną zasadą jest zostawianie pustych butelek obok koszy, tak aby potrzebujący mogli je zebrać i oddać w punktach skupu. – Tylko że teraz jest korona, butelek prawie nie ma – stwierdza Marek.
Hostele na czas epidemii
Krzysztof i Marek wyciągają z kieszeni ofoliowane numerki. 318 i 319. Z drugiej strony widnieje napis „GEBEWO”. To nazwa jednej z wielu organizacji, która pomaga bezdomnym. Dzięki numerkom mogą w godzinach od dziesiątej do szesnastej wejść do piwiarni München nieopodal Alexanderplatz, centralnego placu Berlina z charakterystyczną pnącą się ku niebu wieżą telewizyjną. Wprawdzie w piwiarni nie dostają piwa ani tradycyjnych bawarskich kiełbasek, ale mogą się ogrzać w chłodne dni. I także tam można coś zjeść.
Berlinem rządzi koalicja złożona z socjaldemokratów z SPD, Zielonych i Partii Lewicy. Czasem trudno stwierdzić, która z tych partii jest bardziej lewicowa. Wszystkie mają na sztandarach walkę z ubóstwem. Dlatego nie szczędzą pieniędzy, żeby w czasie pandemii pomóc najbardziej potrzebującym. Przed pandemią w okresie zimowym Marek mógł liczyć na schronienie tylko w noclegowniach, które trzeba opuścić skoro świt. W dzień szukanie suchego kąta i ochrony przed chłodem to był miejski surwiwal.
Teraz bezdomni większość dnia mogą spędzić w ciepłych pomieszczeniach restauracji. Władze miejskie wydzierżawiły także kilka hosteli i schronisk młodzieżowych. Ci bezdomni, którzy zgodzą się na pracę z pracownikiem socjalnym, mogą tymczasowo zamieszkać w kilkuosobowych pokojach.
W jednym z nich po roku odnalazł się Zygfryd. – Najpierw żem się błąkał cztery dni po dworcach. Ja się nie znoł, nie wiedzioł, że można butelki zbierać – mówi, siedząc już w ciepłym pomieszczeniu biurowym w tymczasowym hostelu prowadzonym przez berlińską organizację Stadtmission (Miejska Misja). Jego pokój znajduje się w tym samym budynku kilka pięter wyżej.
Po przyjeździe do Berlina Zygfryd spotkał innych bezdomnych. Razem tułali się po mieście. Jak było zimno, to po noclegowniach i otwartych na czas „korony” hotelach. Latem wystarczył namiot. Gdy znów zrobiło się zimno, trafił do „Szczurowni”.
I tam spotkał Wojciecha.
Po lepsze życie
– Tylko Polacy nazywają naszą noclegownię „Szczurownią” – śmieje się Wojciech Greh, pracownik Stadtmission. Na dowód otwiera drzwi do jednego z pokojów. Żółte ściany, pięć piętrowych łóżek. Na każdym leżą czyste ręczniki, kołdry i poduszki. Szczurów brak.
Zbliża się osiemnasta. Za kilka godzin kilkadziesiąt bezdomnych osób położy się w tych łóżkach, aby spędzić noc w schludnym i przede wszystkim ciepłym pomieszczeniu.
39-letni Greh od lat pomaga rodakom. – Berlin działa jak magnes nie tylko na polskich, ale na wszystkich bezdomnych. Jedni uciekają przed długami lub wyrokiem, inni przyjeżdżają z nadzieją, że w Niemczech odnajdą lepsze życie – tłumaczy.
Greh dobrze rozumie nadzieje, które pchają ludzi do Berlina. Sam już jako dorosły człowiek postanowił odmienić swoje życie. Zostawił słabo płatną posadę w jednym z poznańskich urzędów i przeprowadził się do niemieckiej stolicy.
Z wykształcenia pedagog społeczny, nie od razu trafił do swojej branży. Pracował fizycznie. Sam też miał problemy z nieuczciwymi pracodawcami, którzy nie chcieli wypłacić należnych pieniędzy. W końcu trafił do berlińskiej Stadtmission, organizacji charytatywnej, która działa pod egidą Kościoła ewangelickiego. Zaczynał jako tłumacz, z czasem zakres obowiązków zaczął się rozszerzać.
Organizacja ma swoje centrum dowodzenia na dużym obszarze nieopodal Dworca Głównego w Berlinie. Wojciech idzie w kierunku jadalni. Tam zgromadziło się już kilkadziesiąt osób. Kilka pije piwo. Jeden z mężczyzn popija wódkę z butelki.
– Schowaj to! – mówi stanowczo Greh. – Bo dostaniesz Hausverbot – przestrzega.
Zakaz wstępu do budynku byłby przykrą konsekwencją: w niemieckich noclegowniach, tak jak w polskich, nie można spożywać alkoholu. Ale zostaniesz wpuszczony nawet, jak jesteś już pod wpływem. Grupka na murku wlewa w siebie jeszcze promile, póki może.
Długa droga do łóżka
Gdy powoli zaczyna dochodzić dwudziesta, wszystko zaczyna wyglądać tak, jak podczas odprawy na lotnisku.
Najpierw wolontariusze ustawiają bezdomnych w kolejce do testów na koronawirusa. Testowani są wszyscy chętni do posiłku i noclegu. W czasie epidemii już kilkukrotnie w miejskich noclegowniach dochodziło do masowych infekcji.
Teraz jest to nie do pomyślenia. Ludzie ulicy korzystający z miejskiej oferty pomocy są testowani codziennie. Jeśli ktoś dostanie wynik pozytywny, trafi do koronowej izolatki, czyli do oddzielonej części hostelu, gdzie będzie mógł w spokoju dojść do zdrowia.
Tych z negatywnymi wynikami czeka teraz przejście przez „bramkę”. Muszą zostawić swoje rzeczy w schowku. Następnie ochroniarz sprawdza, czy nie mają przy sobie alkoholu albo broni. Kolejny krok to rejestracja, po której można udać się na stołówkę i usiąść do długo wyczekiwanego posiłku. Kto chce, może jeszcze zgłosić się do lekarza.
– Ludzie, którzy do nas przychodzą, są poobdzierani przez ulicę. To są różnego rodzaju zatarcia, dziury, opuchlizny i problemy ze skórą – tłumaczy Wojciech Greh.
W jadalni jest głośno. Pomagający wolontariusze, głównie młode kobiety, puściły z głośników niemieckie reggae. Goście mają do wyboru m.in. wysokokaloryczną zupę, w oczy rzuca się duży wybór ciast. Są nawet donuty z wielokolorową polewą z lukru.
– To dary od piekarni, które działają na Dworcu Głównym – tłumaczy Lena, w Stadtmission pracująca z bezdomnymi od dwóch lat.
Dziewczyna prosi o pomoc w tłumaczeniu. Jeden z mężczyzn pochodzących z Polski jest tu pierwszy raz. Podaje nazwisko i datę urodzenia. Na pytanie o rodzinę odpowiada: – Mama nie żyje, tata też, siostrę mi zamordowali.
Na koniec robi minę, jakby zaraz miał się załamać. Również z twarzy Leny znika uśmiech, z którym zwykła podchodzić do każdego. – Czasem to są takie historie, że naprawdę chce mi się płakać – mówi.
Mrozobusy
O dwudziestej pora wyruszyć po tych, którzy do noclegowni nie dojdą na własnych nogach. Na parkingu dwuosobowy zespół przygotowuje „Mrozobusa” (niem. Kältebus).
Dziś dyżur pełnią wolontariuszka Carla oraz Artur Darga, Polak, który lata temu sam był bezdomny, a teraz pracuje dla Stadtmission. – To fajna praca, podoba mi się – dziewczyna mówi z uśmiechem i takim tonem, jakby mówiła o najprzyjemniejszym zajęciu na świecie. – Chcę studiować pracę socjalną, więc to dla mnie dobra rozgrzewka – dodaje.
Dwa busy jeżdżą po mieście do trzeciej w nocy. Reagują na telefony mieszkańców, którzy zauważą leżących, czasem nieprzytomnych bezdomnych. W jeden z mroźniejszych wieczorów tej zimy na specjalną infolinię dzwoniono 400 razy.
Bus Artura i Carli nie zdążył jeszcze wyjechać, a obok zaparkował podobny busik obsługiwany przez Czerwony Krzyż. Wolontariuszki cierpliwie pomagają wytaszczyć się z niego zupełnie otumanionemu Polakowi, który potrafi wydobyć z siebie tylko nieskładną wiązankę przekleństw. – Wielu bardzo nam dziękuje za to, co robimy. Ale są też tacy, którzy myślą, że wszystko im się od nas należy – mówi Lena.
Powroty
W grupie Polaków stojących przed jadalnią Wojciech Greh co rusz wynajduje pojedyncze osoby. – Dawno cię nie widziałem, co słychać? Przyjdź do mnie we wtorek o dwunastej. Pogadamy – rzuca do kolejnych osób.
Trzy lata temu Greh pracował na ulicach Berlina dla Fundacji Barka. Polska organizacja otrzymała wsparcie od polskiego Senatu i postanowiła ściągać stąd polskich bezdomnych do swoich placówek w kraju.
– Czułem się ich ambasadorem. Pracowałem po kilkanaście godzin dziennie – wspomina Greh. Media nagłaśniały pierwsze powroty. On grał w nich rolę superbohatera, sprowadzającego rodaków do ojczyzny. W rzeczywistości narastało w nim rozgoryczenie. – Organizacja nie miała żadnego planu rozwoju ani dla mnie, ani dla swoich nowych podopiecznych – uważa dziś.
Pieniądze z Senatu szybko się skończyły. Powstał plan założenia oddziału w Berlinie i ubiegania się o środki miejskie. Organizację scedowano głównie na Greha. Ale berlińskie władze nie paliły się do wsparcia. Dochodziło do nieporozumień: w swoich ośrodkach Barka oddawała nowo przybyłych pod opiekę byłych bezdomnych, gdy dla Niemców ważne są procedury i kwalifikacje. Nie podobało się też, że pojedyncze powroty bardzo nagłaśniano w mediach. Niemieckie organizacje, które codziennie pracują na ulicach, poczuły, jakby ich dorobek był spychany na dalszy plan. Ktokolwiek był temu winien, koniec końców berlińskie plany Barki spaliły na panewce. – Z ponad dwudziestu osób, które udało nam się ściągnąć do Polski, czternaście wróciło do Berlina, aby tu żyć na ulicy – mówi Greh.
On sam stara się dostosowywać środki pomocy do danej osoby. – Liczy się konkretny plan rozwoju – podkreśla. Z częścią osób pracuje nad znalezieniem pracy i mieszkania w Berlinie. Część, po osobistym kontakcie z polskimi ośrodkami, wysyła do Polski. – Już 26 powrotów zrobiłem w ramach mojej pracy dla Stadtmission – mówi z dumą.
Raj się kiedyś skończy
Plan Zygfryda jest jasny. – Po co mam wracać do Polski? Żony nie mom, dzieci nie mom… Tu żem robota dostał, tu mi się podoba – mówi podczas spotkania z Wojciechem Grehem.
Od trzech tygodni Zygfryd pracuje w fabryce. Zajęcie znalazł po tym, jak Wojciech pożyczył mu pieniądze na kartę do telefonu. – Jak będzie pierwsza wypłata, to jeszcze będzie ciężko, bo i tobie oddać, i na koncie mam minus. Ale potem trzeba myśleć o jakimś mieszkaniu – planuje.
Wojciech zobowiązuje się pomóc. Spróbują zamieścić ogłoszenie „Pan szuka pokoju” w berlińskim sklepie polonijnym Mały Książę. – Tylko będziesz musiał uważać… Wiesz na co… – Wojciech zawiesza głos. – Dziś już jakieś piwko było, co? – precyzuje swoją obawę. – Dzisiaj ja, no, jest sobota – Zygfryd uśmiecha się szelmowsko.
Również Krzysztof, spotkany u misjonarek miłości, chce stanąć na nogi tu w Berlinie. Po tygodniu na ulicy znalazł kąt do spania u znajomych. Z obiecanej pracy w poniedziałek jeszcze nic nie wyszło. We wtorek też nie.
– Potrzebowali tylko jedną osobę do sprzątania placu budowy. Ale jutro mają mnie wziąć. Mają płacić dniówki – mówi z wiarą w jutro, która zahacza o naiwność.
Krzysztof zostawił na ulicy Marka. – Wczoraj go spotkałem, w tej piwiarni dla bezdomnych na Alexanderplatz. On już tak długo na ulicy żyje, że nie wiem, czy chce jeszcze pracować – zastanawia się.
Wojciech Greh regularnie dzwoni do osób, które z jego pomocą wyjechały z Berlina do ośrodków w Polsce.
Pani Dorota trafiła w ten sposób do szczecińskiego schroniska dla kobiet, które prowadzi Caritas. „No, tu jest fajnie, panie Wojtku… – powiedziała mu, gdy rozmawiali przez telefon. – Ale w Berlinie było lepiej”.
– No wiadomo, ona sobie tu mieszkała w hostelu, wszyscy mili, nikt na nią nie naciskał, dwa ciepłe posiłki – mówi Greh. – Ale ja jej wtedy odpowiedziałem, że to się skończy. Skończy się pandemia i Berlin przestanie dawać pieniądze na to wszystko. Ten raj tutaj minie. A w Polsce będą dokumenty, ubezpieczenie, zawsze parę kroków do przodu. ©",ŁUKASZ GRAJEWSKI,15.03.2021,https://www.tygodnikpowszechny.pl/berlinski-raj-166815
100,ŚREDNIOWIECZNY TANIEC ZE ŚMIERCIĄ,"Zastanawiając się, jaki świat się wyłoni, gdy pandemia ustąpi, przejrzyjmy karty historii z zapisem świadectw wielkich europejskich epidemii.","Wielu ludzi, jak słyszeliśmy, umiera bez sakramentu pokuty” – napisał w styczniu 1349 r. do swoich diecezjan biskup Bath i Wells w Anglii. Umierającym zalecił, by grzechy wyznawali nawet świeckim. Uspokajał: jeśli nie ma księdza, który udzieliłby ostatniego namaszczenia, wówczas „wystarczy wiara w sakrament”.
Kiedy biskup sięgał po pióro, czarna śmierć, która dotarła do Anglii z kontynentu, a wcześniej przypełzła do Europy przez Anatolię, Konstantynopol i porty włoskie, nie osiągnęła jeszcze szczytu. Uderzyła w społeczeństwo osłabione trwającym od dwóch dekad głodem, będącym skutkiem niepogody i wyjałowienia gleb. Przyszło płacić rachunek za dwa wieki intensywnego rozwoju gospodarczego. Trwała do roku 1351 i wybiła przynajmniej 1/3 ludności Europy. Magdeburg stracił połowę mieszkańców, podobnie Hamburg. Były rejony, w których wymarły dwie trzecie ludności. W benedyktyńskim opactwie w Cluny liczba mnichów spadła z 260 do 120, w klasztorze w Montpelier ze 150 do 7. Opustoszałe wsie zarastała pusz­cza.
Dżuma wracała co kilkanaście lat, ogarniając wielkie obszary. Kronikarz z włoskiego miasta Orvieto notował: „Pierwsza dżuma powszechna miała miejsce w 1348 r. i była najsilniejsza. Druga dżuma 1363 r. Trzecia dżuma 1374 r. Czwarta dżuma 1383 r. Piąta dżuma 1389”. Poniżej ktoś dopisał: „Szósta dżuma 1410 r.”. Czarna śmierć męczyła Europę aż do XVIII wieku.
Czas strachu
Pod koniec XIV wieku żyły pokolenia, które bezpiecznych czasów nie znały nawet z opowieści dziadków. Zaraza, wojna i śmierć były tematami codziennych rozmów. Europę Zachodnią deptały zwarte w stuletniej wojnie armie królów Anglii i Francji, od wschodu nadciągała groza Imperium Osmańskiego, które w połowie XV wieku rzuci na kolana Cesarstwo Bizantyjskie. Papiestwo skompromitowało się podczas Wielkiej Schizmy: chrześcijaństwem rządziło dwóch, a w porywach trzech papieży, którzy obrzucali się wzajemnie ekskomunikami. O własne zbawienie bali się nawet wielcy święci: wybór złej obediencji groził wyłączeniem się z Kościoła. Dominikański święty, Wincenty Ferreriusz, nawrócił się z Awinionu na Rzym, ale pokutował do końca życia. Upadł też drugi filar Christianitas: cesarstwo roztrwoniło swój autorytet i nikt nie traktował go jako opiekuna chrześcijańskich królestw. Treścią życia milionów ludzi stał się strach.
CZYTAJ TAKŻE: Kościół wobec epidemii >>>
W obliczu zarazy jedni tłumili go, ulegając najniższym instynktom, inni zachłannie gromadzili zasługi przed Bogiem, jeszcze inni popadali w eskapizm. Boccaccio tłumaczył postawę tych pierwszych: „Osłabła, a nawet całkiem sczezła siła tak człowieczych, jak i bożych praw. Jej stróże i wykonawcy bądź to poumierali, bądź chorzeli albo też tylu podwładnych utracili, że obowiązków urzędu swego dopełniać nie mogli. Każdy przeto mógł czynić, co chciał”.
Na drugim biegunie byli zwalczani przez hierarchię kościelną biczownicy, przemierzający w ponurych pochodach ulice miast. Każdy trzymał bicz o trzech ramionach, z węzłami, do których przymocowano kolce, i uderzał w plecy poprzednika. Biczownicy, którzy podczas czarnej śmierci przeszli m.in. przez Śląsk i Polskę, wzywali nie tylko do pokuty, ale i do gromienia Żydów.
Bo naturalnym odruchem było szukanie siewców zarazy wśród „innych”. W dobie czarnej śmierci ofiarą tych instynktów padali Żydzi – ale także uchodźcy z krajów wcześniej dotkniętych plagą bądź trędowaci, których choroba zawsze budziła postrach i odrazę. Członkowie gminy żydowskiej torturowani podczas procesu w Chillon nad Jeziorem Genewskim w 1348 r. zeznali, że truciznę wywołującą zarazę otrzymali od pobratymców z Toledo, którzy przygotowali ją z pająków i mięsa puchaczy.
Próbując przeciwdziałać pogromom, w 1348 r. papież Klemens VI potępił chrześcijan, którzy odpowiedzialnością za dżumę obciążali Żydów. W wydanej wtedy bulli trzeźwo pytał: dlaczego sami Żydzi padają ofiarą zarazy i dlaczego wybucha ona także tam, gdzie oni nie mieszkają?
Jesień średniowiecza
Przejście dżumy pozostawiało w ocalałych głęboką traumę. Obrazy wozów wyładowanych trupami, wrzucanych do masowych grobów, ognisk płonących na rogach ulic (średniowieczny pomysł na odkażanie), wspomnienia miesięcy izolacji bądź ucieczki – zostawały w psychice na zawsze.
Efektem była odraza nie tyle wobec śmierci, ile wobec samego życia, co nadało schyłkowi średniowiecza pesymistyczną tonację, negującą piękno i szczęście. Na freskach, obrazach i nagrobnych rzeźbach przedstawiano rozkładające się zwłoki, robaki wychodzące z dziur w uszkodzonym ciele. Widz miał poczuć smród gnijących ciał i wylewających się wnętrzności, ale nade wszystko – ślepy strach. Jak dowodził Johan Hui­zinga – obrazy te nie tyle wyrażały lęki, co miały tłumić rozbudzone przez strach gadzie instynkty, przede wszystkim seksualne. „Wizja zgnilizny trupiej była wałem obronnym przeciwko zgubnym urokom tego świata pełnego pokus i skazanego na zagładę” – uważał inny klasyk historiografii Georges Duby. W sztuce królował motyw tańca śmierci: kościotrupa ciągnącego w groteskowym korowodzie królów, papieża, biskupów, kupców, mnichów i chłopów. Tańczący przeskakiwali przez ciała umierających, mijali kochanków, na których czaiła się za rogiem kostucha, oraz dziecko usiłujące ssać pierś martwej matki.
To nie była śmierć wyzwalająca z ziemskiego padołu, ale niszczycielka; jedyne, co mogło pocieszać obserwatorów tych wizerunków, to fakt bezwzględnej równości wszystkich stanów w obliczu kościotrupa z kosą.

Triumf śmierci i taniec śmierci, 1485 r., fresk w Oratorium Pokutników w Clusone koło Bergamo, Włochy / ERICH LESSING / EAST NEWS
Sztuka umierania
Powszechny i paniczny lęk przed śmiercią usiłowali koić autorzy traktatów ze znanej już w starożytności dziedziny ars moriendi – sztuki dobrego umierania. Wypisy z tych dzieł wieszano u bram kościołów, w szkołach czy w szpitalach, tak by każdy porażony zarazą znał procedurę bezpiecznego przejścia do życia wiecznego. Nade wszystko należało mieć świadomość działania diabła, który w ostatnich chwilach życia chorego podsuwał pięć trudnych do odparcia pokus.
Pierwsza dotyczy wiary: szatan przekonuje, że piekła nie ma, nie trzeba się go obawiać – a więc i żal za grzechy jest niepotrzebny. Rada: trzeba rozmyślać o konieczności wiary dla zbawienia i przypomnieć sobie, że szatan jest królem kłamstwa.
W drugiej diabeł próbuje doprowadzić umierającego do rozpaczy, przypominając mu grzechy i dowodząc, że ich waga nie pozwoli Bogu go zbawić. Remedium jest myśl o wielkich biblijnych grzesznikach, których Chrystus oczyścił: jak Piotr, Paweł czy jawnogrzesznica.
Kolejna pokusa miała wzbudzić przekonanie o niesprawiedliwości przeżywanego cierpienia i niechęć do bliskich, którzy mieliby jakoby tylko przebierać nogami na myśl o podziale majątku odchodzącego.
Jeśli i tę pokusę chory zwalczy, szatan próbuje podejść go z innej strony, wzbudzając w nim pychę: komuś o tak silnej woli i o takich zasługach przed Bogiem zbawienie się wprost należy… Lekarstwem było rozważenie słów Ewangelii: „Beze Mnie nic nie możecie uczynić”.
Ostatnią próbą diabelską było wzbudzenie w chorym żalu za majątkiem, który gromadził przez życie – i tęsknoty za najbliższymi, których musi zostawić na tym świecie. W starciu z nią pomagała myśl o ubogim Chrystusie, który z miłości do Ojca opuścił swoją ziemską rodzinę.
Płaszcz Maryi
W zarazie widziano karę za grzechy. Sięgano do metafor: była jedną z plag egipskich, jednym z jeźdźców Apokalipsy. Ostrzegać przed jej nadejściem miały nieszczęśliwe koniunkcje planet: pierwszą czarną śmierć zapowiadało spotkanie Saturna i Jowisza pod znakiem Wodnika 3 lata wcześniej, jedną z kolejnych koniunkcja Jowisza i Marsa pod znakiem Lwa w 1381 r.
Odrodził się manicheizm. Według jednych świat miałby pozostawać całkowicie pod władzą mocy szatańskich, inni zastępowali Opatrzność Bożym gniewem, kojarzącym się z apokaliptycznym obrazem dies irae. Lęki te podsycali późno­średniowieczni kaznodzieje – głosiciele rychłego Sądu Ostatecznego, jak Ferreriusz, Bernardyn ze Sieny czy Jan Kapistran. Strach i pesymizm trwale zagnieździły się w teologii. Nie przypadkiem XVI-wieczne kontrreformacyjne katechizmy częściej mówią o diable, niż wspominają imię Chrystusa.
„Trzymając w ręce trzy włócznie potrząsał nimi nad światem: »Oto ludzkość cała pełna jest niegodziwości trojakiego rodzaju: pychy, nieczystości i chciwości. Dlatego też chcę ją zgładzić tymi oto trzema włóczniami«” – mówi Chrystus w wizji św. Dominika opisanej w „Złotej legendzie”. Po XIV-wiecznych doświadczeniach powracającej epidemii motyw Boga ciskającego w miasta strzałami zarazy zakrólował w sakralnym malarstwie. Czasem ludzi zdąży osłonić swoim płaszczem Matka Boża. Nieraz jednak srogi Bóg Ojciec ciska strzały mimo modlitw Maryi klęczącej u Jego nóg i Syna pokazującego mu swoje rany.
Płaszcz Maryi próbowano zresztą ściągać na ziemię. Okrążano mury w procesji ze świecami, powierzając miasto jej opiece. Jawiła się ona jako doskonała opiekunka na czas zarazy nie tylko ze względu na umiejętność przebłagiwania Bożego gniewu (w wizji Dominika udało jej się powstrzymać rękę Syna), ale ze względu na wiarę w wniebowzięcie: jej ciało nie zaznało śmierci ani rozkładu.
Zemsta świętego
Nie była jednak Matka Boża jedyną, do której zwracano się o ocalenie od moru. Oddział wyspecjalizowanych w tych sprawach patronów liczył ponad 50 osób, na czele ze św. Sebastianem. Rozumowano tak: skoro niewierni próbowali zabić go, przywiązując do słupa i przeszywając strzałami (a przeżył!) – to będzie dobrym obrońcą przed ciskanymi z nieba strzałami zarazy. Obok Sebastiana (czy podobnie popularnego Rocha) działało Czternastu Wspomożycieli – m.in. Pantaleon, Barbara, Krzysztof czy Błażej, czyli męczennicy pierwszych wieków, zabici na ogół pośród przerażających tortur – jak wierzono, predysponowanych do zwalczania najboleśniejszych ludzkich utrapień. Choroby zaczęto łączyć z imionami patronów. Stąd taniec św. Wita, choroba św. Maura czy ogień św. Antoniego.
Święci wydawali się XIV-wiecznym chrześcijanom – rzadko kiedy wychowywanym na treściach Pisma Świętego – postaciami znacznie bliższymi, dostępniejszymi i lepiej rozumiejącymi ziemskie problemy niż Osoby Boskie. Dziesięciolecia kryzysu religijnego sprzyjały wyrodnieniu kultu świętych. Zanikała zdrowa teologia, według której święty patron był jedynie orędownikiem u Boga. Coraz częściej stawał się docelowym adresatem modlitw. Chrześcijaństwo coraz wyraźniej zlewało się z magią. Samo wpatrywanie się w wizerunek św. Krzysztofa, zapobiegawczo umieszczany na rozstajach dróg czy przy wyjściu z kościoła, miało chronić przed nagłą, a niespodziewaną śmiercią.
Kolejny krok prowadził do przekonania, że skoro święty od zarazy chroni, to niezadowolony z ludzkich postępków – może też nią porazić. Z postawy tej kpił Erazm z Rotterdamu: „Któż był za życia potulniejszy od Korneliusza, kto dobrotliwszy od Antoniego, kto cierpliwszy od Jana Chrzciciela? Ale jakie straszne zsyłają oni teraz choroby, kiedy nie są należycie czczeni!”.
Miotła Lutra
XIV-wieczne traumy mocno wpłynęły też na podejście do Chrystusa. Popularnymi motywami w sztuce stały się Pieta i Ecce Homo. Wizerunki te stawiały akcent na cierpienie; wtórowały im mnożące się i lubiane przez bernardyńskich kaznodziejów apokryfy, zmyślające okrutne szczegóły Męki Pańskiej. Wyraźną rolę w dewocji zyskał kult Jezusowych ran. Znane są figury Chrystusa z umieszczanym pośrodku pęcherzem pełnym krwi – po naciśnięciu w odpowiednim miejscu wypływała ona z ran na rękach i nogach.
Element emocjonalny coraz mocniej wypychał wiarę poza granice wyznaczone przez teologię i znajomość Pisma Świętego. Stawała się ona mocno rytualna, ale obrastała treściami czysto magicznymi. Rzadko przyjmowano komunię, wierzono za to, że wpatrywanie się w konsekrowaną hostię zapobiega nieszczęściu, uczestnictwo w mszy dawało też jednodniową gwarancję, że nie zapadnie się na ślepotę ani paraliż. Kwitł rynek fałszywych relikwii, spełniających rolę chroniących przed złem amuletów. Wierzono w skuteczność wyniszczających postów, wstrzemięźliwości seksualnej czy długotrwałych regularnych pacierzy. Panowało przekonanie, że dzień tygodnia, na który przypadnie święto Niewiniątek Betlejemskich (28 grudnia), będzie przez kolejny rok pechowy.
Wszystkie te zjawiska pogłębiały się przez XIV i XV wiek. Nic dziwnego, że w początkach kolejnego stulecia pewien profesor Pisma Świętego z klasztoru augustianów w Wittenberdze wezwał do oczyszczenia chrześcijaństwa z wiary apokryficznej i kultu świętych, oraz do powrotu do Biblii. Przy tym nie zapominajmy, że sam Luter był przekonany, iż zaraza jest Boską karą za ludzkie grzechy. W jego ujęciu karę tę należy jednak bez lęku przyjąć i nie uciekać przed nią, szczególnie jeśli oznaczałoby to porzucenie służby bliźnim.
Upadek duchowieństwa
Luter nawiązywał do faktu, że epokę czarnej śmierci zapamiętano jako czas kompromitacji duchowieństwa. Biskup Bath i Wells we wspomnianym na początku liście z 1349 r. nie musiałby zezwalać na spowiedź u świeckich, gdyby nie fakt masowych ucieczek księży z parafii. ­Angielscy kronikarze klasztorni pisali, że „taki był niedobór i brak księży, iż kościoły parafialne pozostały bez żadnych ­nabożeństw, a proboszczowie na beneficjach zaprzestali troszczyć się o swoje parafie ze strachu przed śmiercią, nie wiedząc, gdzie się mają podziać”. Byli też księża, którzy „nie chcieli odprawiać nabożeństw bez wygórowanej zapłaty”. Na przeciwnym biegunie znalazły się zakonnice paryskie, które „nie lękając się śmierci, do końca spełniały swą powinność z największą słodyczą i pokorą”.
Szczegółowe badania nad przebiegiem czarnej śmierci w Anglii wykazały jednak, że śmiertelność wśród biskupów wynosiła 18 proc., natomiast wśród księży parafialnych 40 proc. – co pozwala podejrzewać, że hierarchowie gromili uchodzących przed zarazą plebanów listami pisanymi w zaciszu wiejskich rezydencji.
Według angielskiego historyka George’a Coultona dżuma otworzyła przeciętnemu człowiekowi oczy na prawdę, którą już dawno głosił choćby Bernard z Clair­vaux, że „kapłani gorsi są od ludu”. A na całych dalszych dziejach średniowiecza wycisnęło piętno spostrzeżenie, że kapłanów, klasę, którą niemal deifikowano, panika dotknęła w takim samym stopniu, co zwykłych ludzi.
Było to pożywką dla późniejszych rewolucyjnych apeli o naprawę chrześcijaństwa w opozycji do istniejącej hierarchii. John Wycliffe, a po nim lollardowie, nie widział potrzeby istnienia duchowieństwa i chciał powrotu Kościoła ubogiego. W latach 80. XIV wieku według ówczesnej kroniki „trudno było spotkać dwóch ludzi na drodze, z których jeden by nie był uczniem Wycliffe’a”.
W kolejnych dziesięcioleciach – nie tylko w Anglii – postępował spadek prestiżu duchownych, a wśród wiernych rodziło się przekonanie, że do kontaktu z Bogiem nie są koniecznie potrzebni. Sprzyjał temu upadek obyczajów kleru: XV-wieczni wizytatorzy donosili o księżach odprawiających msze po całonocnych pijatykach, nieznających łaciny (albo i nieumiejących czytać w żadnym języku), natrząsających się publicznie z grzechów poznanych na spowiedzi albo głoszących kazania – jak przytoczone przez Aleksandra Brücknera – z których wynikało, iż „Chrystus zmartwychwstał jest, a pan Strzelecki zdrajca jest”.
Wielki polski teolog Mateusz z Krakowa (nb. autor jednego z dzieł ars moriendi) utyskiwał w 1403 r.: „Gdzie dziś można spotkać pasterza zabiegającego troskliwie o swoje owce? Starsi wylegują się w puchach, plebani grają w kości w spelunkach, biskupi pochłonięci są sprawami swoich posiadłości. Im wyższa godność, tym niższy poziom moralny”.
Jeśli dodamy do tego narastający fiskalizm ze strony zwalczających się stolic papieskich, kumulowanie beneficjów przez wyższą hierarchię duchowną i jej zupełne nieraz zeświecczenie – nie zdziwi nas powszechne przeświadczenie o kryzysie Kościoła. Próbowały go zażegnać – choć nie do końca się to udało – kolejne późno­średniowieczne sobory.
Pobożność nowoczesna
Kryzys Kościoła nie oznaczał zaniku potrzeb duchowych. Wśród intelektualistów narastała krytyka wiary emocjonalnej, obfitującej w wyrzeczenia, ale niepogłębionej i zwyrodniałej przez kupieckie podejście do Opatrzności. W atmosferze zwątpienia w hierarchię i teologię rozwijała się mistyka, nakierowana na szukanie osobistej relacji z Bogiem. Pisma mistyków tłumaczono na języki narodowe, rozchodziły się wśród mieszczaństwa, a ich tezy przenikały także na wieś. Dominikańscy pisarze tradycji nadreńskiej, opierając się na naukach Mistrza Eckharta – choć ostrożnie, bo interesowała się nimi inkwizycja – pisali o pierwiastku boskości w człowieku, o niemożliwości opowiadania o Bogu za pomocą ludzkiego języka, o konieczności pokory wobec Jego wszechmocy. A także – co szczególnie spodobało się potem Lutrowi – o Boskiej inicjatywie w zbawianiu człowieka. Nieba nie dało się wypracować, należało wierzyć i dać się prowadzić Bogu.
Z mistyki wyrosła duchowość zwana devotio moderna – jednocząca swoich zwolenników w quasi-zakonne grupy, ale praktykowana także indywidualnie. Jednym z jej podręczników był popularny do dziś traktat „O naśladowaniu Chrystusa”. Pobożni dążyli do oderwania się od życia światowego, skupiając całą uwagę na zbawieniu. Metodę walki ze złem widzieli w doskonaleniu własnej osobowości, do czego drogą była kontemplacja opowieści biblijnych, budowanie wewnętrznego kontaktu z Bogiem, zapanowanie nad uczuciami (choć wysoko ceniono płacz nad własną grzesznością – nie należało go jednak wywoływać na siłę). Naśladowanie Zbawiciela polegało m.in. na przeżywaniu własnego cierpienia w taki sposób, aby „połączyć je z cierpieniem, jakiego doznawał Chrystus, i dzielić je z Nim pospołu” – jak czytamy w jednej z reguł życia.
W Polsce duchowość taką praktykowała królowa Jadwiga. Z analizy poświęconych jej traktatów kaznodziejów Szczekny i Bitterfelda wynika, że poszukiwała równowagi między kontemplacją a życiem czynnym, modlitwa jej zaś opierała się bardziej na Biblii niż na żywotach świętych.
Świat od nowa
Czy wiara po epidemii wyzdrowiała? Na pewno pojawiło się w niej więcej pokory. W 1613 r. pewien kaznodzieja anglikański proponował taką procedurę duchowego postępowania w razie zarazy: „najpierw post i modlitwa, potem weź kwartę skruchy Niniwy, zmieszaj z nią dwie garście wiary w krew Chrystusową wraz z całą nadzieją i miłosierdziem, do jakich jesteś zdolny, i wlej wszystko w tygiel oczyszczonego sumienia, który niechaj wrze na ogniu miłości”.
Jednak kiedy kard. Francis Aidan Gas­quet wydał w 1893 r. dzieło poświęcone historii czarnej śmierci, pisał w nim z niejakim zdziwieniem: „Jakkolwiek wydawałoby się to dziwne, faktem wielokrotnie udowodnionym jest, że wielkie, powszechne dopusty Boskiej Opatrzności nie czynią ludzi lepszymi”. Miał na myśli reformację, jeden z dalekich skutków zarazy. Niemniej – bardzo podobną myśl wyraził dokumentujący czarną śmierć w połowie XIV wieku karmelitański kronikarz Jean de Venette: „Kiedy morowe powietrze i zgony ustały, mężczyźni i kobiety, co uszli cało, pobierali się bez żadnego umiaru. Kobiety, które przeżyły, miały zadziwiającą liczbę dzieci. Niestety! Z tego odnowienia świata świat nie wyszedł poprawiony. Bowiem ludzie byli potem jeszcze chciwsi i skąpsi, bo pragnęli posiadać więcej niż przedtem, marnowali spokój na swary, podstępy, waśnie i procesy”. ©℗",MACIEJ MÜLLER,20.04.2020,https://www.tygodnikpowszechny.pl/sredniowieczny-taniec-ze-smiercia-163128
101,DOBRE MIEJSCE,"Parafianie jasno mówią, czego się spodziewają od księży i co im gwarantują. Taki nieformalny modus vivendi zdaje egzamin.","Czy nasza parafia to piramida – hierarchiczna organizacja, na czele której stoi proboszcz, myślący, decydujący i pracujący za wszystkich, czy też – wspólnota wspólnot?” – takie pytanie proboszczom stawia dokument II Polskiego Synodu Plenarnego o nowej ewangelizacji. Po ponad 20 latach od zakończenia obrad w wielu parafiach cel, zarysowany przez synod, wciąż wydaje się być utopią. Są jednak miejsca, gdzie jest inaczej.
U św. Mikołaja
Parafia św. Mikołaja w Gdyni należy do większych w mieście, na jej terenie mieszka ok. 11 tys. ludzi. Co czwarty, co piąty chodzi do kościoła. Tutejszy proboszcz ks. Jacek Socha macha ręką na statystyki: – Liczą się twarze – mówi. Ważniejsze jest to, co znajdują w kościele ci, którzy jednak przychodzą. A w okolicy kościoła św. Mikołaja dzieje się wiele.
Grup prowadzonych przez świeckich i dla świeckich jest zbyt wiele, by wymienić je wszystkie z nazwy. Są wspólnoty ewangelizacyjne, modlitewne, formacyjne, grupy wzajemnego wsparcia: dla przeżywających kryzys małżeński, dla osób uzależnionych od alkoholu i narkotyków, dla cierpiących na depresję. Rodzice dzieci niepełnosprawnych spotykają się i dzielą swoimi doświadczeniami, w budynku parafii działa świetlica socjoterapeutyczna, maluje się wspólnie ikony, stworzono studio nagrań…
Potrzeba tylko katalizatora. Czasem to ksiądz coś proponuje, czasem to do proboszcza przychodzi grupka z pomysłem, prosząc o udostępnienie sali, rozpuszczenie wici czy pomoc w organizacji. Żadna z inicjatyw nie istniałaby bez świeckich, którzy podjęli się jej stworzenia. Każda z nich bez pomocy parafii miałaby małe szanse, by zacząć funkcjonować.
Zupa Chylońska
Chylonia, gdzie znajduje się parafia, to peryferyjna dzielnica Gdyni, niegdyś ciesząca się nie najlepszą sławą. Mieszkało tu wielu robotników pracujących w stoczni, którzy stracili pracę podczas transformacji. Także dzisiaj, mimo miejskich inwestycji, niektórzy żyją w biedzie. Od kilku lat w parafii działa akcja cotygodniowego gotowania zupy, by częstować nią bezdomnych i tych, którym nie starcza pieniędzy.
– To moja dzielnica, mieszkam tutaj od wielu lat – mówi Renata Młyńska, jedna z inicjatorek „Zupy Chylońskiej”. Zapytana o pierwszy impuls do działania, zamyśla się na chwilę.
– Dobrze pamiętam spotkanie z pewną panią zbierającą niedopałki z ulicy. Poczułam, że nie chcę, żeby musiała to robić. Podeszłam zapytać, czy może nie potrzebuje jedzenia, pieniędzy. Bałam się, czy jej nie urażę. Zapadła mi w pamięć duma i wdzięczność, z którą przyjęła moją pomoc i chyba właśnie to wydarzenie zainspirowało mnie, żeby działać w parafialnym Caritasie. Wciąż jednak miałam poczucie, że dobrze byłoby zrobić coś więcej. Razem z koleżanką poszłyśmy do księdza z propozycją zorganizowania jakiejś formy regularnego poczęstunku dla bezdomnych i biednych.
– O, wy też o tym myślicie – ucieszył się ksiądz Socha. Rozpuścił wici: z ambony, wśród grup ewangelizacyjnych i modlitewnych. – To było jak pospolite ruszenie, pojawiło się wielu ludzi zaangażowanych wcześniej we wspólnotach, ale też sporo takich, którzy dopiero w tej formie działalności znaleźli swoje miejsce w parafii – wspomina. Obecnie gotuje pięć zespołów zmieniających się co tydzień.
Z datków od sponsorów, od pojedynczych osób, ze zbiórki na tacę udaje się kupić jedzenie, czasem ubrania. Dzięki hojności parafian jedno z pomieszczeń parafialnych przerobiono na kuchnię. Ugotowanie zupy dla kilkudziesięciu osób to spore przedsięwzięcie. W soboty wydaje się ją o 15.00, więc już o 8.30 ktoś musi przyjść, żeby pokroić np. 14 kg ziemniaków i 10 kg mięsa.
Potrzebujący zbierają się w okolicach kościoła znacznie wcześniej. Czekając na zupę, obsiadają pobliskie murki i ławeczki: niektórzy są o kulach, inni chwieją się pod wpływem alkoholu. Są też osoby schludnie ubrane.
– Już panu lepiej? – dopytuje pani Renata, przez cały czas z kimś rozmawia. – O, no to dobrze. Buty będą w przyszłym tygodniu. Zbyszek pozdrawia, ale dlaczego go nie ma? W szpitalu psychiatrycznym, no ale dobrze, jeśli mu tam pomogą, to dobrze… ale masz z nim kontakt? – upewnia się, prosi, by go pozdrowić.
Zamieniam kilka słów z panem Tadeuszem: wysokim, szczupłym mężczyzną o długiej, siwej brodzie. Cierpi na schizofrenię, która czyni go ­niezdolnym do pracy, renta, którą otrzymuje, nie starcza. Co tydzień przychodzi na zupę, a raz na pięć tygodni sam pomaga ją ugotować. Opowiada, że jest też członkiem działającej przy parafii wspólnoty formacyjnej. Jej członkowie spotykają się w małych grupkach, by czytać Pismo Święte, i całą swoją wspólnotą w kościele, by chwalić Boga na głos, śpiewem i tańcem.
Pan Tadeusz najbardziej lubi tańczyć.
Módl się i działaj
Przy parafii św. Mikołaja istnieją wspólnoty formacyjno-ewangelizacyjne, m.in. neokatechumenat czy jedna ze wspólnot Szkoły Nowej Ewangelizacji (SNE) nosząca nazwę „Magnificat”. To duże grupy, liczące po sto, dwieście osób. Wywodzi się z nich wielu wolontariuszy będących wsparciem dla pomysłów takich jak „Zupa”. Członkowie spotykają się jednak głównie w mniejszych grupkach, by wspólnie się modlić i studiować Pismo Święte. Potrzebują duszpasterza, ale przede wszystkim zachowują swój charakter.
Na trójmiejskiej stronie SNE znajduje się dokument „ABC posługi duszpasterskiej”, który jasno określa, czego poszczególne wspólnoty potrzebują od swoich duszpasterzy (np. posługi sakramentalnej, otwarcia na współpracę ze świeckimi z zachowaniem ich podmiotowości), czego nie wymagają od księdza (posługiwania się nadprzyrodzonymi charyzmatami, wymyślania tematów spotkań, zgody na zwracanie się po imieniu). Ze swojej strony wspólnota gwarantuje kapłanowi szacunek, modlitwę i wsparcie w działaniach apostolskich.
Wydaje się, że w Mikołaju żadna ze stron nie oczekuje od drugiej więcej. Członkowie różnych wspólnot faktycznie włączają się w parafialne inicjatywy: organizację wigilii dla bezdomnych i samotnych, działania parafialnego Caritasu, tworzą oprawę muzyczną, są szafarzami.
Prowadzą na Chyloni działalność apostolską. Przykładowo „Magnificat” organizuje kursy ewangelizacyjne będące wprowadzeniem do chrześcijaństwa, skierowane do osób w kryzysie wiary i niewierzących, czy warsztaty dla małżeństw.
– Nie chcemy się zamknąć, poczuć się w swoim gronie zbyt dobrze i bezpiecznie. Usiłujemy być Kościołem w drodze – tłumaczy mi małżeństwo Czerwińskich, zaangażowane w SNE.

Wydawanie posiłków przy parafii św. Mikołaja w Gdyni, czerwiec 2020 r.
Celem wspólnoty neokatechumenalnej jest ponowne odkrycie mocy chrztu. Do tego celu prowadzi jasno określona Droga, którą się idzie przez wiele lat pod opieką katechistów i prezbitera. Niektórzy członkowie chylońskiego neokatechumenatu na zaproszenie proboszcza zaczęli prowadzić kilkuletnie przygotowanie do bierzmowania: doświadczone małżeństwa spotykają się raz w tygodniu z grupami młodych, by rozmawiać z nimi, rozważać Pismo Święte i dzielić się doświadczeniem wiary.
Dzięki takim inicjatywom odpowiedzialność za wspólnotę spoczywa nie tylko na proboszczu i kilku wikariuszach. „Bez nich ta parafia by nie istniała” – ma w zwyczaju powtarzać o świeckich ks. Socha.
Stowarzyszenie
Chyba największe osiągnięcie parafii św. Mikołaja ma jednak mało wspólnego z kościołem i modlitwą. Pomysł wyszedł od obecnego proboszcza, który po przeniesieniu na Chylonię szybko zorientował się, że dzielnica mierzy się z problemami społecznymi. Zaproponował, by stworzyć Stowarzyszenie Świętego Mikołaja Biskupa, które będzie pomagać dzieciom i młodzieży w trudnej sytuacji.
Mieszkańcy zgłosili się do pomocy: trzeba było wyremontować pomieszczenia parafialne, nadać stowarzyszeniu osobowość prawną, napisać wnioski o granty i finansowanie, pomagać dzieciom w lekcjach. Założenie stowarzyszenia zbiegło się z inwestycjami miasta, udało się rozwinąć działalność i zatrudnić etatowych wychowawców dla grup: obecnie stowarzyszenie działa w sieci gdyńskich placówek wsparcia dziennego.
– Nie jesteśmy instytucją religijną, staramy się po prostu pomagać najlepiej, jak potrafimy – opowiada wiceprzewodniczący Szymon Banaszczyk. – Jednocześnie spotykamy się w budynku należącym do parafii, współpracujemy z nią i nie ukrywamy, że wartości ewangeliczne są dla nas ważne – to jest napisane w statucie.
W stowarzyszeniu spotykają się z wychowawcą dwunastoosobowe grupki podzielone według wieku. Odrabiają lekcje, czasem przygotowują jakiś występ, z którym wychodzą „na miasto”. Przede wszystkim – rozmawiają.
– Na początku trudno jest się otworzyć przed ludźmi, których zna się z podwórka, ze szkoły. Dopiero po jakimś czasie nauczyłam się mówić o tym, co się ze mną dzieje, nazywać to, co mnie ostatnio zraniło, a co ucieszyło – opowiada, ważąc każde słowo, dziewczyna z najstarszej, licealnej grupy. Dzięki wsparciu, które otrzymała, przezwyciężyła problem z narkotykami. Gdy skończy szkołę, chce się zająć pedagogiką resocjalizacyjną.
Rodzice dopiero z czasem uczą się kompetencji, które nabywają w stowarzyszeniu ich dzieci: spokojnej rozmowy, nazywania swoich emocji i radzenia sobie z nimi. Przyszedł raz zaniepokojony ojciec, bo jego córka zaczęła wyrażać głośno swoje zdanie, mówić „nie”. Nie wiedział, jak sobie z tym poradzić, bał się tego.
To często rodziny od pokoleń borykające się z biedą, uzależnieniami, żyjące w małych mieszkaniach socjalnych. Aby mogło dojść do prawdziwej zmiany, należy także i je objąć wsparciem. Przez lata między prowadzącymi stowarzyszenie i rodzicami dzieci nawiązywały się znajomości, z których ostatecznie powstał działający od kilku lat klub rodzica. Spotykają się w nim niemal wyłącznie kobiety, często matki w pojedynkę wychowujące dzieci – opowiada zajmująca się klubem Monika Pawłowska.
– Robimy wiele warsztatów: kulinarnych, związanych z rękodziełem czy psychoedukacyjnych. Czasem po prostu siadamy z pizzą i razem oglądamy film. Wielu przychodzących tu rodziców ma szansę na zaspokojenie podstawowych potrzeb: żeby odpocząć, zrobić coś dla siebie, uzyskać wsparcie. W zeszłym roku udało się nam pójść całymi rodzinami na rewię na lodzie „Disney on Ice”. Wszyscy byliśmy oczarowani – uśmiecha się Monika Pawłowska. – Często takie atrakcje są poza ich zasięgiem. Zdarza się, że któraś z pań ma okazję zrobić z nami coś pozornie oczywistego po raz pierwszy w życiu: pójść do kina albo upiec ciasto.
Czytaj także: Mariusz Sepioło: Proboszczowie Franciszka
Z wieloletniej współpracy i spotkań powstał pomysł założenia spółdzielni socjalnej, która pozwoliłaby członkiniom klubu rodzica znaleźć pracę: legalnie, na stałe, z płatnym chorobowym. Osiedle z socjalnymi mieszkaniami znajduje się po jednej stronie ulicy, naprzeciwko kościół. Pomiędzy nimi stoi foodtruck spółdzielni socjalnej, noszący nazwę „Dobre Miejsce”.
Czekając na zapiekankę, podpytuję sprzedawczynię o klub rodzica.
– Na przykład na święta Bożego Narodzenia sprzedajemy ozdoby, żeby zebrać pieniądze na naszą działalność. Ksiądz nas zawsze zareklamuje.
– Sami je państwo robicie?
– Tak. Nigdy bym nie sądziła, że potrafię.
Dopóki się nie baliśmy
Foodtruck zaczął pracę w grudniu: nie miał wiele czasu, nim wybuchła pandemia. Problemem nie były przepisy umożliwiające sprzedawanie jedzenia na wynos, tylko niepewność: „Dobre Miejsce” przez dwa tygodnie stało zamknięte, ponieważ pracownicy nie chcieli się narażać. Wszystkie spotkania odbywające się w stowarzyszeniu – świetlicy, klubu rodzica i seniora – zawiesiły na trzy miesiące swoją działalność.
Izolacja z całą mocą ujawniła problem państwowego systemu edukacji: anonimowość. Wiele dzieci po prostu zniknęło, nie pojawiły się na zajęciach online, nikt nie wiedział, co się z nimi stało. W mniejszych grupkach dużo łatwiej było o utrzymanie łączności.
– Staraliśmy się dowiedzieć, co z kim się dzieje – relacjonuje Szymon Banaszczyk. – Czasem było to trudne. Jedna z pań np. miała zostawić pijącego partnera i przeprowadzić się z dzieckiem. Kiedy przerwaliśmy spotkania twarzą w twarz, straciliśmy z nimi kontakt. Dzwoniliśmy do kuratora i Miejskiego Ośrodka Pomocy Społecznej: ostatecznie okazało się, że dziecko mieszka teraz z babcią. Wiele osób nie miało możliwości uczestniczyć w zajęciach online, ale naszym planem minimum było, żeby przynajmniej raz w tygodniu skontaktować się z dzieckiem i opiekunem. Dużo rozmawialiśmy przez telefon, szczególnie z młodszymi, którzy potrzebowali pomocy z lekcjami – rodzice nie zawsze mieli wiedzę, żeby im pomóc. Wychowawcy czasem spędzali w ten sposób po sześć, osiem godzin dziennie.
Również wspólnoty formacyjno-ewangelizacyjne – „Magnificat” czy neokatechumenat – przeniosły spotkania do sieci: młodsi członkowie nie mieli z tym problemu, starsi dołączali np. przez telefon w trybie głośnomówiącym położony przy komputerze. Spotykając się w niewielkim gronie swoich grupek łatwiej było im zorientować się, kto potrzebuje pomocy, kto został bez środków do życia, kto boi się wyjść z domu po zakupy.
Jak zawsze okazali się wsparciem dla inicjatyw proboszcza: pomagali roznosić do klatek schodowych i pod drzwi biuletyn parafialny, w którym można było przeczytać krótkie rozważanie proboszcza i informacje o mszach online. „Jeśli ktoś potrzebuje pomocy albo zna rodzinę, która może jej potrzebować, proszony jest o kontakt z biurem parafialnym” – w tym stylu kończyły się cotygodniowe biuletyny. Dla 30 rodzin, które same się zgłosiły bądź zostały zgłoszone przez sąsiadów, zorganizowano zbiórkę żywności. Dzięki hojności sponsorów zaangażowano pracowników spółdzielni do przygotowywania „Zupy”, którą zaczęto wydawać trzy razy w tygodniu.
Czytaj także: Jan Tomasz Rybicki: Głową w mur Kościoła
– To było bardzo potrzebne – mówi Renata Młyńska – biliśmy rekordy, nigdy wcześniej nie przychodziło do nas po sto osób. Tylko że smutne to było. Kiedy był zakaz gromadzenia, wydawaliśmy zupę i musieli się oddalić. Z niektórymi, którzy przychodzą od lat, jestem po prostu zaprzyjaźniona. W czasach, kiedy się nie baliśmy, dobrze było się czasem przytulić.
Zamęt
Teraz, kiedy pandemiczne obostrzenia zostały zniesione, do Mikołaja wraca życie.
– Pierwsze spotkanie mojej grupy było dzikie – mówi ze śmiechem Joanna Lewandowska, wychowawczyni najstarszej grupy. – Wpadli szturmem, nie dało się wytłumaczyć, że pandemia, odstępy… Mieli całą masę pomysłów, postanowili, że włączą się w zbiórkę na rzecz dziewczynki chorej na rdzeniowy zanik mięśni. Chcieli robić w parafii festyn! W końcu wynegocjowałam z nimi występ artystyczny ze zbiórką pieniędzy.
Po wakacjach, o ile nie nadejdzie druga fala pandemii, parafialne pomieszczenia będą znów wypełnione, grafik będzie pękać w szwach.
– Moja rola polega w zasadzie na koordynowaniu działań, komunikowaniu ze sobą ludzi. Muszę wziąć odpowiedzialność za parafię jako całość, ale jednocześnie czuję się w obowiązku, żeby być zawsze otwartym na inicjatywy świeckich – wyznaje ks. Jacek Socha. – Myślę, że w nas, duchownych, często jest strach: przed tym pierwszym wstrząsem, nowością, zamętem. Później jednak nastaje harmonia. ©",JAN TOMASZ RYBICKI,20.07.2020,https://www.tygodnikpowszechny.pl/dobre-miejsce-164205
102,ADWENT NA PUSTKOWIU,"Obecny kryzys Kościoła dla wielu z nas jest też kryzysem osobistej wiary. Czy to jednak koniec, czy początek nowego życia?","Rorate caeli de super, et nubes ­pluant iustum – „Niebiosa rosę spuść­cie nam z góry, Sprawiedliwego wylejcie chmury”. Tak rozpoczyna się najbardziej adwentowa pieśń kościelna. Śpiewana na chorałową melodię w ciemnej, gotyckiej bazylice dominikanów przez studentów pochodzących z wielkomiejskich inteligenckich rodzin; w ludowej wersji muzycznej rozbrzmiewająca w parafialnych kościołach, zapełnionych przez dzieci trzymające lampiony z latarek, tektury i kolorowej folii. Było tak do niedawna.
Na roratach w tym roku tłoku zapewne nie będzie. Pandemia – ale nie tylko. A przecież gdy tę średniowieczną parafrazę fragmentu Księgi Izajasza śpiewały tłumy, jej treść nie była tak dokładnym opisem konkretnych aktualnych okoliczności, nie pasowała wówczas do świata tak ściśle, jak pasuje do kościelnej sytuacji w Polsce anno Domini 2020: „Oto miasto Świętego opuszczone, Syjon stał się pustkowiem, Jerozolima wyludniona i pusta Świątynia Twoja, dom chwały Twojej, gdzie wielbili Cię nasi ojcowie”.
Tak, miejsca, w których wielbili Cię nasi ojcowie i nasze matki, pustoszeją, otoczone teraz przez barczystych młodzieńców, o krótkich włosach i srogich twarzach, którzy poza tym chętnie maszerują usiłując trafić racami w okno ozdobione tęczową flagą. A wokół młodzieńców oddziały policji w hełmach, dzierżących w rękach pałki i tarcze, niektórzy nawet konno.
Przyczyna i skutek
Są hierarchowie, politycy i publicyści, którzy przypominają z naciskiem, skąd pomysł otaczania kordonem kościołów: że wymalowano na murach kilku z nich wulgarne napisy, że kilka mszy zostało przerwanych przez osoby protestujące przeciw prawnemu rozstrzygnięciu, z którego cieszyłby się – mówią – Jan Paweł II, że pod tą czy inną kurią tłum krzyczał wulgarne hasła. To wojna – mówią i dodają: nie tylko wojna kultur, lecz wojna dobra ze złem, a właściwie atak sił zła na Kościół.
Inni widzą bardziej przenikliwie i mniej egocentrycznie. Ci, szukając przyczyn pustoszenia świątyń, a nawet gniewu wyrażanego na ich murach, gotowi są pójść tam, gdzie prowadzi pieśń i przyznać: „Zgrzeszyliśmy i staliśmy się jak nieczysty. I opadliśmy wszyscy niczym zwiędłe liście. A nieprawości nasze jak wiatr nas rozniosły. Zakryłeś przed nami swą twarz i wydałeś na pastwę naszych grzechów”.
Dla wielu jednak pęknięcie sięga głębiej, tam, gdzie słowa pieśni już nie prowadzą. Od modlitwy Izajasza bliższa ich doświadczeniu jest diagnoza Nie­tzschego. Być może, rodzi się coraz wyraźniejsze podejrzenie, miał rację ów arcykrytyk chrześcijaństwa, gdy z pasją potępiał jego hierarchiczną postać. Czyż bowiem w obliczu ujawniania się zła obecnego w instytucjonalnej strukturze Kościoła nie trzeba uznać jego przenikliwości, gdy pisał, że „kapłan, pasożytniczy typ człowieka, rozkwitający tylko kosztem wszelkich zdrowych tworów życia, nadużywa imienia Boga: »Królestwem Bożym« nazywa taki stan rzeczy, w którym właśnie kapłan określa wartość rzeczy”?
Ich oceny wydają się toksyczne, stojące na przeszkodzie ludzkiemu rozwojowi. W licznych chrześcijańskich wspólnotach tworzonych przez ludzi religijnie bardzo zaangażowanych dominuje „teologia lęku” przed wszechobecnymi – jakoby – duchowymi zagrożeniami. Nie brak kościelnych kręgów, nawet na katolickich uczelniach, gdzie stawianie trudnych pytań i samodzielne dociekania postrzegane są jako brak lub podważanie wiary. Moralizujący teologowie i kaznodzieje często usiłują wtłoczyć ludzi w gorset przepisów, zamiast pomagać w rozwoju dojrzałej wolności.
Więcej jeszcze – wiele osób wierzących nie może tak po prostu utożsamić się ze słowami adwentowej pieśni, która łączy kryzys religijnych instytucji nie z atakiem z zewnątrz, lecz z grzesznością ludzi religijnych, gdyż problematyczna okazuje się dla nich sama kategoria grzechu. Doświadczali i doświadczają bowiem, że nieraz bywała, a i teraz bywa używana w niecnym celu podporządkowania sobie jednych ludzi przez drugich. Poczucie winy to bowiem potężny środek uzależniający.
Znowu – w doświadczeniu wielu – trafny wydaje się opis Nietzschego: „Nieposłuszeństwo wobec Boga, to znaczy wobec kapłana, wobec »Prawa«, otrzymuje miano »grzechu«, środki, dzięki którym można się ponownie »pojednać z Bogiem«, są, rzecz jasna, środkami, które jeszcze gruntowniej gwarantują podporządkowanie kapłanowi: jedynie kapłan »wybawia«”. Dlatego nie bezzasadna wydaje się sugestia, że „z psychologicznego punktu widzenia w każdej zorganizowanej przez kapłanów społeczności niezbędne stają się »grzechy«: są one właściwym instrumentem władzy”.
W ilu z nas budzi się dziś poczucie duchowej opresji ze strony tych, którzy prawiąc o moralności, są przedstawicielami instytucji doświadczanej jako moralnie skorumpowana? Czy nie dlatego dla wielu staje się nieznośne, iż „wszystko jest tak w życiu urządzone, że kapłan jest wszędzie niezbędny, przy wszystkich naturalnych wydarzeniach życiowych, przy narodzinach, ślubie, chorobie, zgonie”? Czy nie to jest przyczyną pustoszenia świątyń? Owszem, nawet jeśli zasadniczo prawdziwa jest diagnoza proroka – iż miejsca święte pustoszeją, ponieważ zgrzeszyliśmy – to konieczna staje się precyzyjna identyfikacja, kto powinien to wyznać. Zbyt łatwo ów grzech przypisać nie tym, którzy naprawdę ponoszą winę. Istnieje pokusa, by rozmyć odpowiedzialność, obciążając tych, którzy w istocie należą raczej do ofiar niż sprawców. Ulec zaś tej pokusie – znaczy mnożyć krzywdę.
W płomieniach
Dramat staje się tym większy, im bardziej owa postać chrześcijaństwa była związana z samym rdzeniem osobistej wiary. Wówczas z egzystencjalnym stanem ducha współbrzmi już nie tylko Nietzscheański atak na hierarchiczne instytucje religijne, lecz wieszczony przez tego filozofa upadek całej hierarchii wartości, którymi dotąd kierowaliśmy się w życiu, wyschnięcie źródła sensu tego życia. Zaczynamy rozumieć znaczenie krzyku szaleńca z „Wiedzy radosnej”: „Szukam Boga! Szukam Boga! (...) Gdzie się Bóg podział? (...) Powiem wam! Zabiliśmy go, wy i ja! Wszyscy jesteśmy jego zabójcami! Lecz jakżeż to uczyniliśmy? Jakżeż zdołaliśmy wypić morze? Kto nam dał gąbkę, żeby zetrzeć widnokrąg?”.
Ogłaszana tu śmierć Boga nie jest wydarzeniem o obiektywnej, metafizycznej naturze. Rozgrywa się w przestrzeni ludzkiego doświadczenia. Co wcale nie umniejsza jej znaczenia. Przeciwnie – dla tych, którzy jej doświadczają, jest czymś dotkliwszym niż niemożliwa do osobistego sprawdzenia odpowiedź na pytanie, jaka jest naprawdę natura kosmosu. Zniknięcie sprzed oczu duszy boskiego horyzontu zmienia bowiem cały sens życia. Gdzie dotąd odnajdywali świętość i znaczenie, teraz tylko martwe nic. Jeśli mamy rano zwlec się z łóżka, podjąć jakąkolwiek decyzję niebędącą tylko biologicznym odruchem, trzeba wszystko wymyślić od nowa. Albo – tu Nietzsche pewnie by się nie zgodził – od nowa odkryć.
Ktoś mógłby tu wysunąć oskarżenie: słaba była to wiara, jeśli upada na widok przestępstw hierarchów Kościoła, w zderzeniu z bezdusznością jego instytucji. Nawet jeśli w oskarżeniu tym jest ziarno prawdy, nie powinno się nim zbyt szafować. Trudno się bowiem dziwić, że ludzie, którym od dziecka mówiono o koniecznym pośrednictwie Kościoła między człowiekiem a Bogiem, tracąc wiarę w Kościół, tracą wiarę w Boga. Jeśli jedyne doświadczenie religijne, w które byli wprowadzani, miało postać wspólnotowo-rytualną, nie zostaje im wiele, gdy wspólnota zawodzi, a rytuał zaczyna wydawać się pustym albo nawet fałszywym gestem.
Jeśli tak właśnie mamy, nie jesteśmy wcale w swym doświadczeniu odosobnieni. Posłuchajmy jeszcze raz Księgi Izajasza, proroka, który nie bał się w imieniu Boga powiedzieć o publicznym kulcie uznawanym za objawiony: „Gdy przychodzicie, by stanąć przede Mną, kto tego żądał od was, żebyście wydeptywali me dziedzińce? Przestańcie składania czczych ofiar! Obrzydłe Mi jest wznoszenie dymu; święta nowiu, szabaty, zwoływanie świętych zebrań… Nie mogę ścierpieć świąt i uroczystości. Nienawidzę całą duszą waszych świąt nowiu i obchodów; stały Mi się ciężarem; sprzykrzyło Mi się je znosić!” (Iz 1, 12-14).
Czemuż to Bogu, wedle proroka, obrzydł religijny kult? Bo ci, którzy go organizują i w nim uczestniczą, nie troszczą się o sprawiedliwość, nie wspomagają uciśnionego, nie oddają słuszności sierocie, nie stają w obronie wdowy (por. Iz 1, 17).
Nowe otwarcie
Ale w tej samej księdze możemy przeczytać też fragment napisany ponad sto lat później przez uczniów Izajasza: „Tak mówi Pan, który otworzył drogę przez morze i ścieżkę przez potężne wody; który wiódł na wyprawę wozy i konie, także i potężne wojsko; upadli, już nie powstaną, zgaśli, jak knotek zostali ­zdmuchnięci. Nie wspominajcie wydarzeń minionych, nie roztrząsajcie w myśli dawnych rzeczy. Oto Ja dokonuję rzeczy nowej: pojawia się właśnie. Czyż jej nie poznajecie? Otworzę też drogę na pustyni, ścieżyny na pustkowiu” ­(Iz 43, 16-19).
Wspominanie dawnych wydarzeń – zwłaszcza wyprowadzenia z Egiptu – było zasadniczą treścią religijnych świąt Izraela. Słowa księgi wskazują więc, że ta podstawowa religijna praktyka musi się zmienić. Dlaczego? Bo na pustkowiu Bóg robi coś zupełnie nowego, otwiera nową ścieżkę-możliwość, właśnie się pojawia, przychodzi. Innymi słowy – właśnie dzieje się Adwent.
Być może czujemy, jakby dotychczasowy świat religijnych praktyk, a nawet osobistej wiary okazał się fatamorganą – iluzja właśnie się rozwiewa i orientujemy się, że dookoła pustka. Jeśli tak – to właśnie doświadczamy istoty Adwentu. By zobaczyć początek owej nowej ścieżki, warto jeszcze raz posłuchać Nietzschego.
Nie, nie musimy Nietzschemu wierzyć na słowo, ani w ogóle zgadzać się z jego wizją świata – krytykował on etyczną wrażliwość Izajasza, prorok zaś na pewno wygłaszałby z pasją mowy przeciw społeczeństwu, które zrealizowałoby ideały filozofa. Tym niemniej ten ostatni, gdy czytał – jak przyznaje: z wysiłkiem – ewangelie, zauważył coś bardzo ważnego: „Co oznacza »radosna nowina«? Że znaleziono życie prawdziwe, życie wieczne – nie obiecuje się go, ono istnieje, jest w was: jako życie w miłości, w miłości bez pomijania kogokolwiek i wykluczania, bez jakiegokolwiek dystansu. Każdy jest dziecięciem Bożym”.
Być może tu właśnie rozpoczyna się ta nowa ścieżka na pustyni. Wraz ze świadomością, że „»Królestwo niebieskie« jest stanem serca – a nie czymś, co nadejdzie »ponad ziemią« czy »po śmierci« (...) jest doświadczeniem serca; jest wszędzie, jest nigdzie”. Nietzsche chyba nie wiedział, że odkrył coś, co w chrześcijańskiej tradycji było od początku – i do końca nigdy nie znikło.
Szukani wewnątrz
Posłuchajmy na przykład Ewangelii Tomasza: „Mówi Jezus: »Jeśli wasi przywódcy powiedzą: ‘Królestwo jest w niebie’, to ptaki niebieskie wyprzedzą was. Jeśli powiedzą: ‘Królestwo jest w morzu’, wyprzedzą was ryby. Lecz królestwo jest wewnątrz was i na zewnątrz was. Gdy poznacie samych siebie, zostaniecie poznani i zrozumiecie, że jesteście dziećmi Ojca żyjącego. A jeśli nie poznacie siebie, jesteście ubodzy i sami jesteście biedą«”.
Jest w tym tekście nie tylko krytyka takiego przywództwa w Kościele, które sugeruje, że pomiędzy nami a Bogiem istnieje dystans, że trzeba Go szukać gdzieś daleko. Jest też wyraźne wskazanie, którędy przez pustynię biegnie ścieżka: wewnątrz każdej i każdego, przez świadomość swojego boskiego pochodzenia. A wówczas Królestwo odnajduje się nie tylko w sobie – ale także wszędzie wokół siebie, na wyciągnięcie ręki.
Gdyby ktoś stawiał tu zarzut, że podążamy za apokryfem – możemy sięgnąć do kanonicznej Ewangelii Jana. Czytamy w niej historię kobiety z Samarii. Gdy pyta Jezusa, gdzie – w Jerozolimie (jak czynią Żydzi) czy na Górze Garizim (zgodnie z praktyką Samarytan) – należy sprawować kult, Mistrz odpowiada: „Wierz Mi, kobieto, że nadchodzi godzina, kiedy ani na tej górze, ani w Jerozolimie nie będziecie czcili Ojca. (...) Nadchodzi jednak godzina, owszem już jest, kiedy to prawdziwi czciciele będą oddawać cześć Ojcu w duchu i prawdzie, a takich to czcicieli szuka Ojciec. Bóg jest duchem: potrzeba więc, by czciciele Jego oddawali Mu cześć w duchu i prawdzie” (J 4, 21. 23-24).
Jezus w dialogu z Samarytanką zapowiada radykalną zmianę. Mówi o końcu czegoś, co jemu współczesnym wydawało się fundamentem wiary. Wskazuje jednak, że prawdziwa podstawa i rzeczywiste źródło są gdzie indziej. Bóg jest duchem. A więc: to Duch jest Bogiem – żadna forma, żaden kult, żadna świątynia. Jedyne, co tak naprawdę się liczy, jedyne, czego Bóg-Duch szuka, to ludzie, którzy jednoczą się z Nim w duchu i prawdzie.
Być może, by ten przez Boga szukany kult mógł się rozwinąć, trzeba, by coś się skończyło. Być może trzeba przestać wspominać to, co minione, by dostrzec Nowe, które pojawia się właśnie.
Adwentowa pieśń „Rorate...” kończy się słowem Boga dającym nadzieję: „Pocieszcie się, pocieszcie się, ludu mój. Wkrótce nadejdzie twoje zbawienie. Czy dlatego tracisz ducha, że odnowiła się twoja boleść? Ocalę cię, nie bój się. Jam jest bowiem Pan, Bóg twój, Święty Izraela, twój Odkupiciel”. Być może jednak nie powinno się śpiewać tej zwrotki za wcześnie. Być może, aby zabrzmiała ona Jego, nie naszym (zawsze nieco fałszującym) głosem, trzeba znaleźć się na pustkowiu. To tam otwiera się ścieżka… ©℗",PIOTR SIKORA,23.11.2020,https://www.tygodnikpowszechny.pl/adwent-na-pustkowiu-165702
103,GENERAŁ W PANTOFLACH,"Pół wieku po śmierci francuski bohater narodowy Charles de Gaulle powraca. Tym razem jednak schodzi z cokołu – jako człowiek, mąż i ojciec.","Za życia jedni go wielbili jako wielokrotnego zbawcę Francji, inni szczerze nienawidzili – do tego stopnia, że dwa razy ledwo uszedł z życiem, gdy próbowali go zabić rodzimi terroryści, nieprzejednani zwolennicy „francuskiej Algierii”.
Dzisiaj Charles de Gaulle bardziej łączy niż dzieli Francuzów. Sondaże pokazują, że wraz z Napoleonem Bonaparte należy on do ulubionych postaci historycznych w kraju. Jego dorobek i idee rzadko wywołują teraz we Francji ostre dyskusje, za to chętnie powołują się na niego wszyscy politycy – i to od radykalnej lewicy aż po skrajnie prawicowy Front Narodowy Marine Le Pen. Jakby spełniły się słynne słowa generała, że „każdy był, jest lub będzie gaullistą”.
Dla większości Francuzów jest on symbolem człowieka, który uratował honor kraju, mówiąc „nie” rodzimym zwolennikom kapitulacji w czasach, gdy stawką była walka bądź kolaboracja z Adolfem Hitlerem.
De Gaulle à la carte
W listopadzie przypadają dwie okrągłe, związane z nim rocznice. Niedawno minęło 50 lat od jego śmierci (9 listopada 1970 r.), a także 130 lat od urodzin (22 listopada 1890 r.). Natomiast wcześniej – 80 lat od słynnego apelu de Gau- lle’a, który wygłosił 18 czerwca 1940 r., już na emigracji w Londynie.
Wzywał w nim Francuzów do zbrojnego oporu wobec Hitlera. Wówczas samotny, odsunięty na boczny tor – cztery dni później przedstawiciele III Rzeszy i Francji (już pod rządami marszałka Philippe’a Petaina) mieli podpisać porozumienie o zawieszeniu broni. Wkrótce potem Francja została podzielona – na strefę okupowaną przez Niemców (z Paryżem włącznie) i kadłubowe państwo ze stolicą w Vichy – oraz włączona w orbitę sojuszników Hitlera. Postawa de Gaulle’a nie była powszechna, przeciwnie: generał wydawał się wtedy epigonem idącym pod prąd nastrojów Francuzów, a towarzyszyła mu jedynie garstka myślących jak on.
Według prezydenta Emmanuela Macrona „upór i silna wola”, które cechowały de Gaulle’a w chwilach próby, należą do „spuścizny francuskiego ducha”. W rocznicę śmierci generała – w 1958 r. twórcy francuskiej Piątej Republiki – Macron, idąc śladem poprzedników, odwiedził jego grób w miejscowości Colombey-les-Deux-Églises w Szampanii.
Jeśli, podobnie jak Macron, wielu Francuzów spogląda dziś z tęsknotą na generała, to dlatego że jego mit podnosi nadszarpnięte narodowe morale. Kompensuje problemy dotykające współczesnych Francuzów – takie jak zapaść gospodarcza, poczucie braku bezpieczeństwa, islamistyczny terroryzm, a teraz jeszcze pandemia. „Nostalgia za de Gaulle’em jest częściowo nostalgią za Francją, która już nie istnieje” – podkreśla brytyjski historyk Julian Jackson, autor nowej biografii de Gaulle’a, którą nad Sekwaną okrzyknięto jako rewelacyjną.
Mit generała przyciąga ludzi o najróżniejszych poglądach, bo sam bohater miał wiele twarzy. Charyzmatyczny przywódca, oskarżany o zapędy autokratyczne, który w 1969 r. sam zrezygnował z władzy po przegranym referendum. Zdecydowany antykomunista, który sprzeciwiał się także hegemonii USA w świecie. Po roku 1945 najpierw zwolennik utrzymania francuskiego imperium kolonialnego i „francuskiej Algierii”, a potem orędownik niepodległości tego kraju.
Słowem: w przypadku Charles’a de Gaulle’a każdy Francuz, niezależnie od poglądów, może znaleźć coś dla siebie.
Przez dziurkę od klucza
Generał ściśle strzegł sekretów swojego życia prywatnego. Historycy twierdzą, że z kolejnych wersji swoich pamiętników wykreślał zbyt intymne, jego zdaniem, informacje dotyczące rodziny. Pisarz André Malraux, sam gaullista, powiedział, że w słynnych „Pamiętnikach wojennych” Charles w ogóle nie istnieje, bo przyćmił go Wielki Francuz.
Teraz, zgodnie z duchem naszej epoki, de Gaulle-człowiek bierze spóźniony rewanż na de Gaulle’u-mężu stanu. Z okazji potrójnej rocznicy w ostatnich miesiącach w kraju zaroiło się od książek i filmów dokumentalnych lub fabularnych o francuskim bohaterze. Powtarzają się pytania: jakim był człowiekiem? Jak sprawdzał się w roli męża i ojca? Co wiadomo o jego relacjach z rodziną?
Najgłośniejszą próbą tego typu jest pierwsza filmowa biografia na dużym ekranie, pod lapidarnym tytułem „De Gaulle”, w reżyserii Gabriela Le Bomina. Filmowa opowieść skupia się na kilku miesiącach z życia bohatera: od wybuchu II wojny światowej po jego apel z 18 czerwca 1940 r., wygłoszony na antenie radia BBC za zgodą premiera Winstona Churchilla.
Znany aktor francuski Lambert Wilson wciela się tu w człowieka rozdartego między chęcią zapewnienia bezpieczeństwa swojej rodzinie a misją ratowania Francji (bądź też, na ówczesnym etapie wojny, tylko – lub aż – jej honoru). Samotnego oficera, który postawił wszystko na jedną kartę i ruszył do Londynu z jedną walizką i adiutantem, aby ogłosić się przywódcą Francji – nazwanej Wolną Francją. Zupełnie samozwańczo, wszak kraj miał swój parlament, rząd i wszelkie instytucje. Za ten brawurowy gest zapłacił zresztą od razu i boleśnie: rząd Petaina nie tylko ogłosił go dezerterem, ale też pozbawił obywatelstwa.
Twórcy filmu fabularnego o de Gaulle’u kładą akcent na rolę, jaką w jego drodze do chwały odegrała żona Yvonne, młodsza o dziesięć lat od męża; pobrali się w 1921 r. W scenie spaceru po bretońskiej plaży w czerwcu 1940 r. przekonuje męża, żeby kontynuował walkę z Hitlerem wbrew ówczesnemu stanowisku francuskiego sztabu głównego. Według scenarzystów filmu wsparcie żony dla wahającego się generała miało kluczowe znaczenie. Innymi słowy – bez niej nie zostałby przywódcą Ruchu Oporu.
Charles i Yvonne: nierozłączni
Być może – bo trudno o tym przesądzać – scenarzysta przecenia rolę Yvonne w tym przełomowym dla Francji momencie. Ale filmowe dialogi, choć wymyślone, oddają więź, jaka łączyła słynną parę. Ich trwający niemal pół wieku związek przetrwał wszystkie życiowe i polityczne burze, aż do śmierci Charles’a (Yvonne zmarła dziewięć lat później).
Ich pierwsze spotkanie, w 1920 r., zaaranżowała jej rodzina, ale młodych szybko połączyło uczucie. Pobrali się kilka miesięcy później. Oboje pochodzili z katolickich rodzin z wyższej klasy średniej, z tą różnicą, że familia panny młodej – przemysłowcy Vendroux – była zamożniejsza. W związku z tym Charles, choć zakochany w żonie, w przyjacielskim gronie nie stronił od żartów: „Poślubiłem ciasteczka Vendroux”.
O uczuciowym życiu Charles’a, zawodowego oficera, z okresu sprzed małżeństwa mamy tylko skąpe wzmianki. Sam generał wspominał pod koniec życia, że w młodości „miał słabość do kobiet”, ale w kwestii podbojów miłosnych zachował dyskrecję. Jeden z biografów, Jean Lacou- ture, twierdzi, że gdy w 1920 r. de Gaulle (wówczas w stopniu kapitana) został wysłany do Warszawy, jako członek francuskiej misji wojskowej – był to czas wojny polsko-bolszewickiej – miał regularnie jadać pączki w kawiarni Bliklego w towarzystwie polskiej arystokratki, niejakiej (pisownia oryginalna) „hrabiny Czetwertinskiej”. Kim ona naprawdę była i czy znajomość ta przerodziła się w uczucie – nie wiadomo.
Małżeństwo de Gaulle’ów, a zwłaszcza Yvonne, ceniło sobie spokój wiejskiej rezydencji Colombey-les-Deux-Églises, gdzie wprowadziło się z trójką dzieci w latach 30. W okresach, gdy generał wycofywał się z polityki, prowadzili tam spokojne życie. Jego goście wspominali, że konwersacje z gospodarzem toczyły się w salonie, podczas gdy Yvonne w kąciku robiła na drutach.
Ten tryb życia zmienił się po przeprowadzce pary do Pałacu Elizejskiego w 1958 r., kiedy Charles został prezydentem. Jednak Yvonne nie znosiła blichtru tego pałacu i tęskniła za ich domem. W toku gwałtownych sprzeczek z mężem sprzeciwiała się także temu, aby ubiegał się on o reelekcję w wyborach prezydenckich w 1965 r. Jednak Charles jej nie posłuchał.
„Ciotka Yvonne” – jak popularnie zwali ją Francuzi – prowadziła skromne życie w cieniu męża i z dala od rozgłosu. Nie udzielała wywiadów. Nie znaczy to jednak, że nie miała swoich poglądów. Według historyków to właśnie ona naciskała na męża, aby w 1967 r. zaakceptował ustawę dopuszczającą stosowanie przez kobiety pigułki antykoncepcyjnej. Poparła tę zmianę, choć sama była żarliwą katoliczką, a Kościół katolicki we Francji sprzeciwiał się tej ustawie. Mąż w końcu uległ.
Ostatnie lata życia Yvonne spędziła w prowadzonym przez siostry domu spokojnej starości. Zmarła w 1979 r. i spoczęła u boku męża oraz córki Anne, na skromnym wiejskim cmentarzu w swoim ulubionym Colombey.
Ukochana Anne
Małżeństwo de Gaulle’ów miało troje dzieci: syna Philippe’a (w dorosłym życiu – oficera francuskiej marynarki i strażnika pamięci ojca) oraz dwie córki, Elisabeth i Anne. To właśnie historia najmłodszej Anne, dziewczynki z zespołem Downa, jest ważnym wątkiem wspomnianej filmowej biografii z Wilsonem w roli głównej.
Narodziny niepełnosprawnej córeczki – Anne nigdy nie nauczyła się mówić i nie chodziła aż do 10. roku życia – były dla rodziców ciosem. W tamtym czasie, gdy o trisomii 21 niewiele wiedziano, normą było oddawanie dzieci z zespołem Downa do zamkniętych zakładów opiekuńczych. Charles i Yvonne nie zdecydowali się na to.
Julian Jackson pisze, że wspólne wychowanie upośledzonej córki wystawiło związek na ciężką próbę, ale z biegiem czasu – wzmocniło go. W jej towarzystwie Charles, szorstki i chłodny w obejściu (syn Philippe bardzo rzadko widział go całującego czy obejmującego żonę), śmiał się, bawił się z nią, śpiewał jej piosenki.
Relacja z Anne była sekretem, z którego zwierzał się tylko zaufanym ludziom. I tak, w 1940 r. powiedział pewnemu księdzu, że opieka nad córką jest dla niego ciężkim wyzwaniem, ale też „łaską i radością”. „Pomaga mi przyjmować z dystansem wszystkie trudności i zaszczyty, dostrzegać zawsze coś ważniejszego” – wyznawał.
Anne de Gaulle przeżyła zaledwie 20 lat. Gdy zmarła w 1948 r. – z powodu powikłań wywołanych zapaleniem oskrzeli – jej ojciec był zdruzgotany. Kilka miesięcy później w liście do drugiej córki, Elisabeth, żyjącej w Afryce, uskarżał się na dotkliwą pustkę panującą w Colombey po odejściu Anne.
Jeszcze za życia córki Yvonne założyła fundację, która zajmuje się osobami z upośledzeniem umysłowym. Fundacja istnieje do dziś, a od 1948 r. nosi nazwę Fondation Anne de Gaulle.
W klapkach na odsiecz Francji
Z upływem czasu w masowej wyobraźni niezłomny zbawca Francji zyskuje coraz bardziej ludzkie rysy. Bywa też – rzecz kiedyś niewyobrażalna – obiektem publicznych żartów. Jak w znakomitym i zabawnym komiksie „De Gaulle na plaży” Jeana-Yves’a Ferriego (oryg. „De Gaulle à la plage”), którego animowaną adaptację wyemitowała w tym roku telewizja ARTE.
W kreskówce tej widzimy generała w krótkich spodenkach, jak spędza wakacje w Bretanii w towarzystwie rodziny i adiutanta, narzekając na niewdzięczność Francuzów. Z łopatką do piasku w ręku wygłasza pompatyczne tyrady o ratowaniu kraju zaczynające się od „moi, de Gaulle” (ja, de Gaulle) oraz flirtuje – za plecami Yvonne – z atrakcyjną plażowiczką. Spotyka także innego politycznego emeryta, Churchilla, z którym przy kieliszku brandy kłóci się o zasługi w pokonaniu Hitlera…
W tych żartach nie ma jednak szyderstwa. Przeciwnie: kpiąc sobie z megalomanii de Gaulle’a, autorzy tej – jak i innych podobnych fantazji historycznych – oddają mu też hołd. W wersji popkulturowej generał jawi się jako postać pełna ludzkich słabości. Jako poczciwy starszy pan z nieco innej epoki, który dla dobra kraju zawsze był gotowy do wyrzeczenia się osobistych korzyści.
Coraz mniej przypomina herosa z podręczników, za to coraz bardziej postać bardzo ludzką, sympatyczną. A przez to – także Francuzom bliższą. ©
Korzystałem m.in. z: Julian Jackson „De Gaulle. Une certaine idée de la France” (Paryż 2019) oraz „Charles de Gaulle”, edycja specjalna dziennika „Le Monde” (2020).",SZYMON ŁUCYK,23.11.2020,https://www.tygodnikpowszechny.pl/general-w-pantoflach-165709
104,PRZEZ SZCZELINĘ ŚWIATA,"O. TOMASZ BIŁKA, dominikanin: Na pytanie, gdzie się Bóg rodzi, odpowiadam: nie tam, gdzie się Go spodziewamy.","ARTUR SPORNIAK: Zanosi się, że święta w tym roku będą ascetyczne. Może to pozwoli nam dojrzeć Boga, który się rodzi?
TOMASZ BIŁKA OP: Nie wiem. Mam kłopot z pytaniami o przyszłość, rzeczywistość bowiem jest tajemnicza i bogatsza niż intelektualne konstrukty, w które próbujemy ją uchwycić. Poza tym musiałbym wypowiadać się w imieniu jakiejś zbiorowości, którą trudno mi sobie wyobrazić jako jednolitą. W końcu odkąd pamiętam, sam miałem problem ze świętowaniem...
Przeszkodą jest liczba mnoga?
Należę do pokolenia (rocznik 1983), w którym przekaz wiary się urwał. Wydaje mi się, że nasi rodzice albo byli już niewierzący, albo nie umieli o wierze opowiadać. Uczestniczyliśmy w obrzędach, w które nas nikt nie wprowadził. Poruszający oczywiście był klimat, jednak jako dziecko oglądałem rzeczywistość jak przez szybę. Niezrozumiałe obrzędy i związane z nimi napięcia, rytualne pucowanie domu, wkładany w to przez rodziców trud, nerwowe oczekiwanie, nie wiadomo właściwie na co. Na końcu zaś doświadczenie pustki. Nic się nie rodziło. To było dojmujące. Rok w rok rodziło się Nic. Długo nie umiałem tego nazwać. Rozczarowanie, które przechodzi w odczarowanie sakralnego świata.
Mam poczucie, że moja wiara później była szyta metodą patchworku ze strzępek Słowa odnalezionego w tekstach, z fragmentów świadectw. Długo nie chciało mi się to zszyć w żadną całość.
CZYTAJ WIĘCEJ: BOŻE NARODZENIE 2020 >>>
Prezenty, choinka, szopka – magia świąt nie działała?
Nie bardzo. Oczywiście ważne były momenty obdarowania prezentami – dostrzegałem starania rodziców, które budziły moją wdzięczność i miłość. Ale nie umiałem z tego poziomu przejść do wiary.
A świętowanie dzisiaj jest dla mnie określone przez przeżywanie „wiary widzącej”; szczególnej optyki świata, ludzi, samego siebie i – nareszcie – Boga. Otrzymaliśmy przecież – jak pisze św. Jan – „dar dla umysłu poznania Boga prawdziwego”. Dlatego tak ważna jest dla mnie liturgia i sztuka. To dzięki nim jakoś otrzymuję wgląd w Rzeczywistość, w której uczestniczę, a nawet przez którą jestem zagarniany. Misteria Bożego Narodzenia są wydarzeniem, w którym poznajemy, że Słowo ma Oblicze, ma Twarz.
Oblicze dziecka?
Także.
Ale co to znaczy? Przeglądnąłem książki teologiczne o Jezusie. Walter Kasper, Joachim Gnilka, Gerhard Lohfink, Henryk Seweryniak – żaden z nich nie zajmuje się narodzeniem i faktem, że Bóg stał się dzieckiem.
To ciekawe. Z kolei Benedykt XVI dopiero ostatni, trzeci tom „Jezusa z Nazaretu” poświęca ewangelii dzieciństwa – jakby ona była punktem dojścia. „Jeśli się nie odmienicie i nie staniecie jak dzieci, nie wejdziecie do królestwa niebieskiego” – mówi Jezus.
Ostatnio sporo rozmyślam o – jak to sobie nazwałem – komunijności poza konfesyjnością, czyli sposobie bycia Boga w świecie czy ze światem. To niezwykły paradoks, że Jezus-Logos, będący doskonałym wypowiedzeniem się Boga o sobie, przychodzi do nas jako niemowlę, czyli niemowa. Niepojęty ma granice. Boski Sens zostaje pomieszczony w ludzkim ciele. Bóg przychodzi do nas w taki sposób, w jaki jesteśmy w stanie go przyjąć.
Długo zastanawiały mnie słowa kolędy, w której śpiewamy „cztery tysiące lat oczekiwany”. Po co był potrzebny ten czas? Dlaczego Bóg „zwlekał”? Po co ten tasiemcowy serial Starego Testamentu? Czy historia zbawienia nie mogła się zacząć od Nowego Testamentu? Czemu Wcielenie nie było kolejnym działaniem Boga po upadku człowieka? Odpowiedź przyniosła mi ewangelia. Po grzechu pierworodnym staliśmy się niezdolni przyjąć Boga. To wielki dramat dla samego Boga: nie móc obcować z nami tak, jak tego pragnie i jak my sami jesteśmy do tego przeznaczeni, będąc stworzeni na Jego obraz i podobieństwo. To Jego dramat, że musi powściągać swoją miłość, żeby nas nie rozsadziło, jak stare bukłaki młodym winem.
Trzeba Mu było dopiero stworzyć nowy bukłak przez Wcielenie, a to nie mogło dokonać się od razu. W każdym razie był taki czas, w którym królestwo Boże, czyli pełna harmonii komunia między Bogiem i człowiekiem, mieściło się w samym tylko Jezusie, w Ciele pełnym Słowa.
W jednej z niedawnych homilii podczas mszy transmitowanej z klasztoru w Łodzi powiedział Ojciec, że Jezus do nas przychodzi „z dołu, nie z góry”. Co to znaczy?
Nie zaczyna od dogmatów. Nie warunkuje swojej obecności tym, co o nim wiemy i co wyznajemy, bo my po grzechu pierworodnym o Bogu mogliśmy tylko kłamać. To dlatego Pan zakazuje Izraelowi tworzenia obrazów.
Widzę dramat Boga i pierwszeństwo Jego miłosnej obecności, a dopiero za tym idzie przestrzeń konfesji – wyznanie wiary i jej głoszenie. Najpierw jest bycie pośród nas; Emmanuel – to znaczy „Bóg z nami”. Dzieciątko Jezus, które leży w żłobie, ustanawia komunijność poza konfesyjnością. To Jego ogołocenie z chwały.
Zresztą ostatnim Jego słowem też nie było kazanie, lecz ukrzyżowana obecność, misterium upodabniającej miłości. Hans Urs von Balthasar pisał, że ostatnim słowem Boga nie jest Objawienie, pouczenie, lecz uczestnictwo, communio. Wydarzenie Wcielenia rozumiał właśnie jako przejęcie przez Boga zamknięcia słuchaczy, wejście w milczenie swego stworzenia, jego od-mowę, odwrócenie się od Tego, który „mową wzbogaca język nasz”. Ta komunia mimo braku wspólnoty poznania oznacza więc po drugiej stronie słowa i czynu cierpienie. To w moim przekonaniu wyznacza także sposób bycia Kościoła w świecie i ze ­światem.
Co to dokładniej znaczy?
Że Jego obecność przychodzi jako łaska, przekraczająca nasze rozumienie. Jezus przychodzi do nas jako dziecko, bo tylko jako dziecko możemy go przyjąć. A nawet to jest trudne. Z opisu ewangelii wiemy, że przyjmują go mędrcy i pasterze. Mędrcy są przedstawicielami świata pogan, którzy dochodzą do poznania Boga. Pasterze z kolei to ubodzy Izraela. Mądrość i ubóstwo poznaje Pana. Nie przyjmuje go natomiast Herod i uczeni w Piśmie, ani władza religijna, ani władza polityczna. Przeciwnie: oni drżą z lęku, że nowe, które przychodzi, rozsadzi stare ­bukłaki. Niemowlę stanowi dla nich zagrożenie. Niemowa odbiera im mowę.
Pyta mnie pan o choinkę, klimat świąt – dla mnie długo te rzeczy nie były ważne.
A stały się takie?
Tak, ale dopiero w zakonie. Momentem odkrycia było dla mnie składanie sobie życzeń i łamanie się opłatkiem z braćmi. Nigdy wcześniej tego nie lubiłem, bo życzenia zwykle były czymś zdawkowym. W zakonie odkryłem, że „łamanie się opłatkiem” jest synonimem kaznodziejstwa, czyli głoszenia ewangelii. Składanie życzeń nie polega na robieniu komuś correctio fraterna – wypominaniu, czego ci brakuje, tylko na błogosławieniu, proroczym opowiadaniu komuś prawdy, tego, co jest jego pragnieniem i przeznaczeniem. Pamiętam takie ­Wigilie, podczas których składanie życzeń trwało godzinę i więcej.
Drugim momentem olśnienia było zrobienie tradycyjnej szopki. Któregoś roku otrzymałem zadanie przystrojenia salki braci studentów. Znajdowała się w tej części klasztoru, w której panował permanentny remont. Obok salki znajdującej się na najniższym piętrze, przy schodach była wnęka zawalona stertą krzeseł. Postanowiłem tam umieścić szopkę. Nie pod choinką, w miejscu centralnym, lecz w miejscu przejściowym, tranzytowym, które właściwie nie jest miejscem do życia. W takim nie-miejscu rodzi się Dziecię. Czytamy w ewangelii przecież, że „nie było dla Niego miejsca”. Połączyło mi się to jakoś z wydarzeniem Krzyża. I jak titulus nad krzyżem, nad szopką umieściłem w trzech językach, greckim, hebrajskim i po łacinie, właśnie ten napis: „Nie było dla Niego miejsca”. Widziałem, że braci ta instalacja poruszyła. W klasztorze także może nie być dla Niego miejsca.
Mam nadzieję, że nie brzmi to jak oskarżenie. Ja tak rozumiem Boże przyjście: to wciśnięcie się Boga przez szczelinę świata. Na pytanie, gdzie się Bóg rodzi, odpowiadam: nie tam, gdzie się Go spodziewamy.
I możemy Go przegapić?
Tak, stąd adwentowe wezwanie do czuwania, do obudzenia się. Cały kłopot w tym, „czy można obudzić grzecznie”, jak pytał Norwid. Czy Boże Narodzenie będzie też naszym narodzeniem? „Przyszło do swojej własności, a swoi Go nie przyjęli. Wszystkim tym jednak, którzy Je przyjęli, dało moc, aby się stali dziećmi Bożymi, (...) którzy ani z krwi, ani z żądzy ciała, ani z woli męża, ale z Boga się narodzili” – czytamy w prologu Ewangelii Jana. Sensem Bożego Narodzenia jest moje narodzenie z Niego.
Co to znaczy: z Boga się narodzić?
Nie mogę powiedzieć, że to rozumiem. Tak jak nie mogę powiedzieć, że wiem, jak się kogoś nawraca. Nie ja to robię. Nie wiem, jak On to robi. Wiem tylko, że uczestniczę w pewnej łasce, gdy opowiadam o Jezusie i moje słowo staje się Jego Słowem. Wtedy następuje wydarzenie Wcielenia.
Więc trudno mi powiedzieć, co znaczy: narodzić się z Boga. Dla mnie była to zmiana jakościowa. Gdyby ktoś mnie wcześniej zapytał, co ci jest, to mógłbym powiedzieć: nic mi nie jest. Ale to „nic”, które boli. Po przyjęciu Jezusa w dorosłym życiu był taki moment, że bardzo się bałem, że od Niego odpadnę. I w ogóle nie mogłem uwierzyć, że to się wydarzyło, że jakoś odnalazłem własną najgłębszą stratę. Różne rzeczy później działy się w moim życiu, ale nigdy więcej nie poczułem tego „nic”. Nie było tego strasznego cierpienia, które znałem wcześniej.
Świadomość Jego obecności?
Nie wiem, czy to jest związane ze świadomością. Raczej z jakimś wypełnieniem. Serce człowieka jest żarłoczne. Pismo mówi, że serce jest jak Szeol, niepoprawne – któż je zgłębi? Niosłem w sobie żarłoczność – pustkę, która była jak czarna dziura. Wszystko tam mogłeś wrzucić: dobro, światło, majątek, miłość, i nie wystarczyłoby, aby nasycić. Dopiero Jezus, zstępujący do mego serca jak do pustego żłobu czy jak do Szeolu po swojej śmierci, jest jedynym światłem, które tę czarną dziurę może wypełnić. I wtedy się odwraca kierunek: z pochłaniania na dar i na wdzięczność. Tak rozumiem nowe narodziny.
Gdy patrzę na polski pejzaż, mam wrażenie, że żyjemy w społeczeństwie, które poganieje. Przeżywamy naszą wiarę na sposób pogański. Zamykamy się w kastach. Odradza się mentalność klanowa. Przynależąc do klanu, podpisujesz się pod jakimś kontraktem: mówisz takim, a nie innym językiem, wyznajesz to, a nie tamto, ubierasz się tak, a nie inaczej.
Mowa o katolikach?
O różnych środowiskach chrześcijan. Różnica między chrześcijaństwem a religiami pogańskimi jest zasadnicza. W rzeczywistości pogańskiej bóstwo jest kimś, kogo trzeba obłaskawić. Jest siłą, z którą musisz się liczyć. Sposobem ujarzmiania tej nieobliczalnej siły jest konkretny zestaw zachowań, rytuałów, także poglądów. Pojawia się dogmat rozumiany jako dający bezpieczeństwo w obcowaniu z bóstwem. Wydaje mi się, że wielu tak właśnie przeżywa wiarę. Nie chcę przez to powiedzieć, że przestrzeń dogmatu i prawdy nie jest ważna. Ona prowadzi do pełni komunii i zjednoczenia. Ale pandemia ujawniła zabobonną odmianę naszego katolicyzmu. Tymczasem jako chrześcijanie powinniśmy mieć głęboką świadomość, że On pierwszy nas ukochał, i to jeszcze wtedy, gdy byliśmy grzesznikami.
I to jest wyzwalające?
To jest megawyzwalające. Jako grzesznik nie jestem zdolny i godny do obcowania ze Świętym. A tu okazuje się, że przez tego Świętego jestem ukochany i przyjęty. Mój upadek w niepodobieństwo do Niego sprawia, że zawsze wyobrażam sobie Boga niewłaściwie (Kościół zresztą głosi w nauce Soboru Trydenckiego, że w każdym naszym obrazie jest więcej niepodobieństwa niż podobieństwa do Boga). Ale Boga to wcale nie ogranicza. Pytanie, jak się otworzyć na tę większą radość. Z ewangelii wiemy, że i mądrość, i ubóstwo są predestynowane do rozpoznania Pana. Mędrcom i pasterzom zwiastuje się wielką radość. Jak wejść w tę ­adorację i zachwyt?
W supermarkecie mamy święta, które są urynkowionym widowiskiem. A Bóg, który rodzi się gdzie indziej, gdzieś pod schodami, wprowadza nas w doświadczenie obecności. Mam wrażenie, że On zrodzi się między nami, gdy będziemy dla siebie. Gdy zawieszę swoje sądy i przesądy i wejdę w bycie z drugim. Każde takie spotkanie jest przemieniające dla jednej i drugiej strony.
A co przeszkadza?
Jako ludzie mamy niesamowitą zdolność do różnicowania się i dzielenia. Żyjemy w wieży Babel, w pomieszaniu języków. I nawet jak kochamy siebie i zależy nam na tym samym, i tak jesteśmy w stanie się pokłócić. Tymczasem Chrystus „zburzył rozdzielający nas mur – wrogość”. Jak to się dzieje? Jakoś ukazuje to greckie słowo oznaczające ­„miłosierdzie”: splanchnidzomai. Wszędzie, gdzie pojawia się w ewangeliach, jest związane z raną. Zawiązuje jakieś przymierze rany. Widok czyjejś biedy dotyka mnie jako moja własna bieda. I to czyni nas braćmi. Zarówno w opowieści o Samarytaninie, jak i o miłosiernym ojcu. Bieda syna marnotrawnego staje się biedą ojca, a bieda pobitego staje się biedą Samarytanina.
Swoją drogą, jest dla mnie poruszające, że Bóg, gdy chce o sobie coś powiedzieć, przedstawia się jako heretyk, a nie dogmatyk (heretyk – ten, o którym wiadomo, że się myli). Podobnie Jan Chrzciciel mówi: pośród was stoi ten, którego wy nie znacie. Mam wrażenie, że trudno nam się zgodzić na to, że nie znamy Boga. Wydarzenie spotkania jest czymś, czego nie kontrolujemy i dlatego budzi nasz lęk i niezgodę.
Wracając do tego, co czyni nas braćmi – ciekawe, że Jezus w ewangeliach braćmi nazywa apostołów dopiero po zmartwychwstaniu. „Idź do moich braci i powiedz im...” – zwraca się do Marii Magdaleny. Dopiero Pascha czyni nas braćmi – „burzy rozdzielający nas mur”. To ona dopełnia Wcielenie.
Spotkania ze Zmartwychwstałym i z Dzieciątkiem korespondują ze sobą. I Maria Magdalena z apostołami, i ­mędrcy z pasterzami doświadczają wielkiej radości. Jedni i drudzy wchodzą w spojrzenie, które jest adoracją i zachwytem właśnie nad ciałem przebóstwionym. Bo jeśli mówimy o wydarzeniu Wcielenia i objawieniu, jakim są narodziny, trudno nie uwzględnić czułości. Dziecko jest tym, kto się czułości domaga.
To czułość jest więc przestrzenią komunikacji i komunii.
Tak, podkreślam to, bo komunikacja i komunia, czyli to, do czego przeznaczony jest człowiek, czyni nas Kościołem. Po łacinie te słowa mają wspólny źródłosłów: communicatio, communio, communitas. Gdy Olga Tokarczuk w mowie noblowskiej mówiła o czułym narratorze, to oczywiście wiedzieliśmy – mam na myśli moich braci dominikanów – że odwołuje się ona do innego niż nasze rozumienia. Ale od razu „rzuciliśmy się” na to wyrażenie, rozpoznając w nim Boga i Ducha Świętego, który mówił przez proroków i objawiał to, co wypełnia się w Bożym Narodzeniu. Ciekawe, że ta mowa noblowska była odpowiedzią na pewien konkretny kryzys – braku wspólnej płaszczyzny. W kulturze nastawionej na promowanie indywidualizmu przestaliśmy umieć tworzyć wspólnotę. Także w znaczeniu chrześcijańskim – czyli Kościół. Kryzys Kościoła polega też na tym, że my nie umiemy być ze sobą. Czułość zaś jest wyśmiewana jako naiwna.
Na nią wskazują święta Bożego Narodzenia?
Długo sam nie ceniłem ich familiarności. A dzisiaj myślę, że może właśnie bliskość jest istotą tych świąt. Umiejętność przyjmowania siebie nawzajem, czułego bycia samemu ze sobą i czułego bycia wobec innych – to dopiero ustanawia fundament dla budowania wspólnoty. I niech sobie mówią, że to naiwne. Dla mnie to ubóstwo jest mądrością tych, co poznają Pana.
Czyli wróciliśmy do choinki i szopki.
Wspomniani teolodzy, którzy pomijają moment narodzin Jezusa i zaczynają refleksję od Paschy, wskazują chyba na jakieś powszechne doświadczenie. Dzisiaj w kulturze najpierw narzuca się nieobecność Boga, jego śmierć. A narodziny dopiero są oczekiwane. Jak w wierszu „bez” Różewicza, choć czytam ze zmienioną kolejnością: „Największym wydarzeniem w życiu człowieka są śmierć i narodziny Boga”. ©℗

FOT. SEBASTIAN NYCZ
O. TOMASZ BIŁKA jest dominikaninem, kaznodzieją, malarzem i grafikiem. Opiekun duchowy Wspólnoty Twórców Chrześcijańskich Vera Icon. Mieszka w Łodzi.","O. TOMASZ BIŁKA, ARTUR SPORNIAK",14.12.2020,https://www.tygodnikpowszechny.pl/przez-szczeline-swiata-165963
105,CZUŁA NARRATORKA I LISTA PRZEBOJÓW,"Nie ma powodów, żeby kokietować publiczność starą listą przebojów. Choć czasem tylko nam się wydaje, że znanych. I wtedy warto posłuchać.","Teatr współczesny podchodząc do dawnej powieści wydaje się myśleć raczej: „co mogę z tobą zrobić?” niż: „co ty możesz mi powiedzieć?”. Nowe inscenizacje „Potopu” Henryka Sienkiewicza i „Nad Niemnem” Elizy Orzeszkowej dobrze pokazują różnice między tymi postawami.
Obie są – każda na swój sposób – ofiarami pandemii. Premiera „Nad ­Niemnem” w Teatrze im. Juliusza Osterwy w Lublinie odbyła się tuż przed pierwszym lock­downem, więc mało kto przedstawienie wówczas zobaczył. Kolejne pokazy miały miejsce właściwie już podczas wakacji, a tytuł powrócił na afisz dopiero we wrześniu. Nie wiadomo, czy wobec drugiego lockdownu spektakl w ogóle będzie w najbliższych miesiącach pokazywany. Nie wiadomo, czy będzie mógł wyjechać choćby na najważniejsze krajowe festiwale, gdzie powinna go zobaczyć jak największa liczba widzów. Zamiast stać się wielkim i głośnym wydarzeniem, na co z pewnością zasługuje, pojawia się okazjonalnie we wciąż trudno dostępnym komunikacyjnie mieście, a los jego jest niepewny.
Zderzenie „Potopu” w Teatrze Śląskim w Katowicach z pandemią było jeszcze bardziej dramatyczne: dzień po trzecim pokazie, w środę, 20 września, teatr zamknięto, ponieważ u dwóch jego pracowników wykryto zakażenie ­COVID-19. Wkrótce okazało się, że zakażony był też jeden z aktorów biorących udział w przedstawieniu. Słynne zdanie Tadeusza Kantora, że nie wchodzi się do teatru bezkarnie, nabrało nagle nowego, bardzo konkretnego znaczenia.
Potop żywych trupów
Gdyby nie to, że pandemia jest sprawą poważną, można by żartować, że reżyser Jakub Roszkowski sam trochę tę sytuację sprowokował, przemieniając bohaterów „Potopu” w zombie, które – jak wiadomo choćby z „The Walking Dead” – są ofiarami tajemniczej epidemii. Reżyser nie ukrywa, a nawet podkreśla, że podstawą jego inscenizacji jest uznanie Sienkiewicza za twórcę tekstów kultury popularnej na równi ze scenarzystami uwielbianych masowo seriali telewizyjnych (obok „Żywych trupów” w opisie spektaklu na stronie Teatru przywołana jest jeszcze „Gra o tron” i – coś dla przyciągnięcia starszych – „Niewolnica Isaura”). Pozwala mu to na traktowanie „Potopu” bez nadmiernej rewerencji i na graniu nim zgodnie z regułami swobodnego użycia dominującymi właśnie w kulturze popularnej.
Roszkowski wykorzystuje powieść Sienkiewicza jako zestaw gotowych „ścieżek”, świetnie wszystkim znanych tematów i motywów, które miksuje z innymi równie dobrze znanymi ścieżkami, tym razem już konkretnie i dosłownie – muzycznymi. „Hity” Sienkiewicza („kończ waść – wstydu oszczędź”, „jam nie Ba-bi-ni-cz, jam Kmi-cic”, „ran twoich nie godnam całować”) łączy z hitami polskiej muzyki rozrywkowej ostatnich dekad XX wieku. Czasem zestawienia serwowane przez DJ-a Roszkowskiego wspomaganego przez kompozytora Dominika Strycharskiego są do bólu banalne (Skaldowie w czasie kuligu, „W stepie szerokim...” na przywitanie Wołodyjowskiego), czasem niezbyt udane („Noś długie włosy” jako charakterystyka Bogusława Radziwiłła), czasem przeciwnie – w trafnym skrócie chwytają sytuację postaci („Biała flaga” Republiki jako wyznanie Janusza Radziwiłła). Niektóre są też zabawne, jak „Dancing ­Queen” w wykonaniu Klary Brody i Anny Kadulskiej, czyli najazd szwedzki rozegrany jako parodia słynnego koncertu zespołu ABBA w Studio 2 w 1976 r. Niemal wszystkie trwają za długo, co w przedstawieniu streszczającym trzytomową powieść w 90 minut jest doprawdy zarzutem poważnym.
Na szczęście w drugiej części przedstawienia Roszkowski przełamuje nieco ten nużący już wzór. Pod koniec sceny na Jasnej Górze przeor Kordecki (Marcin Gaweł) intonuje „Barkę”. W kontekście roku papieskiego i lekko prześmiewczego tonu spektaklu ta kościelna pieśń pobrzmiewa nawet profanacją. Po chwili zostaje jednak przejęta przez aktorów tworzących orszak Jana Kazimierza (Anna Kadulska – świetna w każdej z wielu postaci, które gra), a ta zmiana sytuacji bardzo zręcznie zmienia sens pieśni. W powietrzu zostaje jakieś serio wprowadzone przez to połączenie ołtarza i tronu.
Powraca ono w scenie niemal finałowego występu Kmicica (bardzo dobra rola bardzo trafnie obsadzonego Michała Rolnickiego), który opowiada o – zapominanej nadspodziewanie często, bo i nieopowiedzianej przez Sienkiewicza w szczegółach – historii rzezi i gwałtów, jakich pan Andrzej dokonywał z oddanymi mu pod komendę Tatarami. W tej opowieści nagle pojawiają się wersy z „Jestem Bogiem” Magika i Paktofoniki, które właśnie w Katowicach brzmią szczególnie mocno, akcentując coś, co mogło być celem ataku przypuszczonego przez spektakl na swoiście polską wersję teologii politycznej (tydzień później wymowa tych scen mogłaby ulec dalszemu wzmocnieniu).
Gdyby rozbawiając publiczność reżyser doprowadził w finale do tego, że śmiech zamarłby na ustach i odwrócił się przeciwko śmiejącym, katowicki „Potop” mógłby być czymś więcej niż zręcznym i atrakcyjnym brykiem z lektury. Zamiast ciąć mocnym sztychem, Roszkowski pomachał udawaną szabelką w powietrzu, wyczerpując całą energię na wynajdywanie „pomysłów”, które może uatrakcyjnią widzom (zwłaszcza szkolnym) wycieczkę do teatru, ale niczego nowego z Sienkiewicza nie wydobyły. I to jest pierwszy sposób.
Nad wodą wielką i czystą
Jestem miłośnikiem „Nad Niemnem” i boli mnie, że tę znakomitą powieść zabija jej szkolna analiza. Z drugiej strony – sam przeczytałem ją po raz pierwszy tylko dlatego, że była lekturą obowiązkową. Sięgałem po ten standardowy przykład nudnej piły (przez kilka stron nic się nie dzieje – same opisy!) z niechęcią, by już po kilku stronach dać się pochłonąć. Pamiętam tamto zdziwienie: że oto dzieje się coś, co nie miało prawa się zdarzyć. Mały cud.
To wspomnienie powróciło do mnie z niezwykłą mocą już w pierwszych minutach lubelskiego spektaklu reżysera Jędrzeja Piaskowskiego i dramaturga Huberta Sulimy. Słowa wypowiedziane spokojnie i w ściszeniu przez stojące przed zapuszczoną kurtyną Justynę (Justyna Janowska) i Martę (Marta Ledwoń) unieważniły zmęczenie całodzienną podróżą i strach wywołany najnowszymi wiadomościami o kolejnym pandemicznym rekordzie. Gdy kurtyna idzie w górę, ukazując płytką scenę zamkniętą ścianą salonu pani Emilii, i zaczyna się opowiadanie o ludziach tu zgromadzonych, wraca do mnie ta fala zdumienia sposobem, w jaki Orzeszkowa, nie upiększając swoich bohaterek i bohaterów, potrafi mówić o nich z miłością. Czuły narrator – zbanalizowana nadużyciami formuła z wykładu noblowskiego Olgi Tokarczuk okazuje się tu niezwykle trafna. Orzeszkowa jest czułą narratorką opowiadającą o świecie i ludziach bez złudzeń, ale zarazem otwartą na niego i na nich z troską i uważnością.
Znalazła też równie czułych inscenizatorów. Już od pierwszych scen jest jasne, że słuchają pani Elizy z uwagą i właśnie troską, że uwierzyli jej i temu, co i jak ma do powiedzenia. Ich praca z „Nad Niemnem” jest całkowicie odmienna ­od pracy Roszkowskiego. Tamten odpala hałaśliwą setlistę i znad teatralnej konsolety woła: „Znacie? To posłuchajcie!”. Ci zdają się raczej przeprowadzać nas przez proces własnego odkrywania pisarki.

Jolanta Rychłowska i Daniel Salman w „Nad Niemnem”, reżyseria Jędrzej Piaskowski NATALIA KABANOW / TEATR IM. JULIUSZA OSTERWY W LUBLINIE
Scenografia Anny Met jest rzeczywiście piękna, ale jej sednem nie jest budowanie malowniczych obrazów. Działa tu raczej dramaturgia przestrzeni, która od pierwszych sekwencji jest konkretnie wykorzystywana, byśmy mogli doświadczyć procesu wnikania w świat przedstawienia i powieści.
Jeszcze mocniej doświadczenie czułego czytania i zachwytu nad tym, co się odkrywa w powieści, wybrzmiewa (dosłownie) w fonosferze przedstawienia. Lubelskie „Nad Niemnem” jest otulone w spokojne, ściszone, bardzo uważne mówienie, które estetycznie nie ma nic wspólnego z teatrem „żywego słowa” i pięknej deklamacji, choć słowo jest tu żywe, a samo słuchanie tego, jak lubelskie aktorki mówią opisy Orzeszkowej, to wielka przyjemność. Bodaj jeszcze nigdy użycie mikroportów nie wydawało mi się tak uzasadnione – bez tego technicznego wspomagania niemożliwe byłoby doświadczenie niemal intymnego słuchania. Trzy godziny wyciszenia emocji związanych z zabieganiem o siebie i skupienia na tym, co mówią inni, było w ten pandemiczny czwartek (w niemal pustym z konieczności teatrze) prawdziwą ulgą.
O nadziei
Ale czułość ma w tym „Nad Niemnem” znaczenie nie tylko estetyczne i performatywne, lecz także interpretacyjne i ideowe. Dobrze to widać w szczególnych momentach przedstawienia precyzyjnie wydobytych z jego przebiegu.
Wewnętrzny monolog Justyny wypowiadany nad wspólnym grobem powstańców styczniowych to jedna z tych sekwencji powieści Orzeszkowej, których potrzebę może i uznajemy, ale która w swojej oczywistości i deklaratywności wydaje się odstawać od całości. Jest rezonerska, a już w teatrze XIX-wiecznym role rezonerów uważano za jedne z najtrudniejszych. Justyna Janowska, która swoją imienniczkę obdarzyła energią współczesnej młodej kobiety, realizującej z uporem politykę stawania się w codziennym życiu zmianą, której chce dokonać w świecie, mówi ten fragment tak, jakby wraz z równie młodymi dramaturgiem i reżyserem odkrywała właśnie w powieści sprzed stu kilkudziesięciu lat własne myśli i słowa.
Fragment o zadziwieniu wolnością, jaką daje poświęcenie dla idei niemającej nic wspólnego z troską o własne ego i jego zadowolenie, brzmi trochę tak, jakby współczesna hipsterka wyzwalała się z zajmowania swoimi „traumami”, odkrywając, że może być coś od nich ważniejszego. To pewnie krzywdzące uproszczenie, ale niech ten skrót zostanie dla podkreślenia różnicy między tym, co wydarza się w życiu duchowym i umysłowym Justyny nad mogiłą, a tym, co za ważne uczą nas wszystkich uznawać poradniki samorealizacji naszego wieku narcyzmu.
Nie oznacza to jednak, że indywidualne, najbardziej prywatne szczęście jest w tym przedstawieniu lekceważone. Przejmujący finał pierwszego aktu stanowi opowieść o niespełnionym rodzinnym szczęściu Marty Korczyńskiej, którą Sulima z Piaskowskim uczynili drugą obok Justyny główną bohaterką przedstawienia. Przemianę Orzelskiej równoważy i dopełnia smutek wypełniający opowieść o klęsce ciotki, która nie miała odwagi pójść za tym, w co wierzyła. Jej przegrana zostaje zestawiona z klęską powstania, z tą superpolską zbiorową mogiłą w lesie. I to jej dany jest finał aktu. To nad żałobą po jej osobistym szczęściu powoli, jak kir, zapada kurtyna.
Inscenizacja powieści Orzeszkowej to także mocny, nawet jeśli ściszony, komentarz do współczesnej sytuacji społecznej i politycznej. Słychać go wyraźnie w rozegranej w zaskakujący sposób scenie wesela w Bohatyrowiczach, która stanowi rodzaj przerwy wypełnionej śpiewanymi przez aktorów wprost do widzów pieśniami. W spektaklu śpiewa się już wcześniej, ale tamte piosenki brzmią słabo, zdarzają się nawet lekkie fałsze. Ale pieśni o lesie i tęczy zaśpiewane czysto, pełnymi głosami, mają moc niosącą taką przeciwtradycję, która pozwala budować więź między dawnymi laty a współczesnymi bojami o ekologię i równość. W ich kontekście bezwstydnie wzruszające „Ty pójdziesz górą...” („moja ulubiona piosenka z filmu »Nad Niemnem«” – mówi jedna z aktorek) brzmi jak song komentujący rozpad, ciążący niezabliźnioną raną nad scenicznym i pozascenicznym światem.
Do tego rozpadu wydają się odnosić też ostatnie w przedstawieniu słowa i ostatnie milczenie należące do młodych. Finał „Nad Niemnem”, ów marzony przez wszystkich i wyczekiwany w teatrze happy end, zostaje w przedstawieniu lubelskim niedokonany, zawieszony w czasie przyszłym. Ci, na których Orzeszkowa projektowała swoją trudną nadzieję, opisują scenę pojednania w Bohatyrowiczach stojąc na proscenium. W rytm ich słów kurtyna (specjalny bohater tego spektaklu) powoli opada po raz ostatni, oddzielając ich i nas od świata, który pokonał swoje rany, wypowiedział źródła konfliktów i przewalczył antagonizmy. Teatralna utopia znika, a właściwie – nigdy się nie realizuje. Zostajemy w ciemności, wraca lęk przed końcem świata, jaki znamy.
Na sali jest nas mało, więc będziemy mieli wrażenie, że aktorki i aktorzy patrzą nam w oczy, że powstaje jakaś więź uśmiechów, wdzięczności, zrozumienia. Potem wyjdziemy na ulicę. Za spuszczoną kurtyną robotnicy powoli zaczną rozbierać Bohatyrowicze. Dokładnie tydzień później cyniczna gra i fundamentalistyczna ślepota sprawią, że głównym hasłem stanie się słowo na „W”, a głównym uczuciem – gniew. Justyna w masce z czerwoną błyskawicą ruszy pod kościół, którego strzec będzie Andrzej. ©
Eliza Orzeszkowa NAD NIEMNEM, dramaturgia Hubert Sulima, reżyseria Jędrzej Piaskowski, Teatr im. Juliusza Osterwy w Lublinie
Henryk Sienkiewicz POTOP, adaptacja i reżyseria Jakub Roszkowski, Teatr Śląski im. Stanisława Wyspiańskiego w Katowicach",DARIUSZ KOSIŃSKI,09.11.2020,https://www.tygodnikpowszechny.pl/czula-narratorka-i-lista-przebojow-165585
106,MIASTO BEZ TEATRU,"Mamy tak wiele masowych przedstawień narodowych, na czele z Marszem Niepodległości i patriotycznymi pielgrzymkami kibiców. Tym bardziej potrzebny jest nam teatr publiczny.","Pandemia COVID-19 spowodowała najpierw zamknięcie teatrów i innych instytucji kultury. Stadiony pozostawały otwarte dłużej, choć na części z nich mecze odbywały się przy pustych trybunach. Ale już po dwóch dniach UEFA i polska Ekstraklasa poddały się pod presją krytyki, oskarżającej szefów sportowego biznesu, że dla pieniędzy i igrzysk narażają ludzkie zdrowie i życie.
Zgodnie z tezami Giorgia Agambena, Włocha, który okazał się prorokiem przede wszystkim we własnym kraju, biopolityczny stan wyjątkowy błyskawicznie i bez oporów sprowadził nas do poziomu nagiego życia i nawet Kościół nie był w stanie przekonać kogokolwiek, że troska wyłącznie o to, by przetrwać, odbiera sens temu, czemu przetrwanie tak bardzo chce się zapewnić. W lęku przed nieswoją śmiercią żyjemy jałowym życiem dla życia.
Mamy więc zamknięte i teatry, i stadiony. W dziedzinie widowisk jest to stan absolutnie wyjątkowy. Pandemia i wyjątkowe ograniczenia wprowadzone w ramach walki z nią wyostrzają elementarne pytania o potrzebę teatru, zarazem zakorzeniają je w bezpośrednim doświadczeniu. W przeddzień Międzynarodowego Dnia Teatru (27 marca) zapytajmy więc: brak go czy nie brak?
Poza scenami oczywistości
Decyzja o zamknięciu instytucji kultury wyczyściła mój kalendarz z siłą wodospadu.
Odwołano przedstawienia i premiery, na które się wybierałem. Kolejno wypadały inne, mniejsze wydarzenia, także te offowe, których organizatorzy wcale nie mają pewności, czy zebrana publiczność stawi się w liczbie przekraczającej górną granicę dopuszczalnych zgromadzeń. W ciągu niecałej doby stało się jasne, że co najmniej na dwa tygodnie zostanę w mieście, w którym nie ma teatru.
Mieszkanie na co dzień w mieście bez teatru o wiele lepiej służy racjonalnemu spojrzeniu na teatr niż stały związek ze środowiskim uznającym oczywistość jego istnienia. Jeśli ludzie, których znam, lubię i szanuję, nie mają problemu z tym, że w ich życiu teatr nie odgrywa żadnej ważniejszej roli, a czasem wręcz w ogóle się nie pojawia, to pytanie o jego potrzebę i wartość staje się zdecydowanie bardziej dojmujące.
Z drugiej strony jednak nigdy chyba nie spotkałem się z wyrażoną wprost i jednoznacznie negacją sensu tego, czym się zajmuję. Wprost przeciwnie: słowo „teatr” jest przyjmowane zazwyczaj z rodzajem szacunku, związanego z czymś dziwnym, odległym, ale budzącym raczej pozytywne skojarzenia. Najprościej byłoby to wyjaśnić wytworzonym przez edukację i pewien obyczaj poczuciem autorytetu, który przyjmuje się „na wiarę”, właśnie dlatego, że się go nie sprawdza i nie konfrontuje z żywym doświadczeniem. Byłbym jednak daleki od lekceważenia wyobrażenia, zgodnie z którym teatr stanowi konieczną część jakiegoś innego, obdarzonego autorytetem sposobu życia. Mówi ono bowiem, że jest to rodzaj doświadczenia specjalnego, niedostępnego każdemu, które jednak z jakichś powodów powinno istnieć, jego brak odczuwa się zaś jako ważne naruszenie pożądanej sytuacji cywilizacyjnej i kulturowej.
Czytaj także: Dariusz Kosiński: National Słowacki Company
W poczuciu mieszkańców miasta bez teatru samo jego istnienie „gdzieś tam” jest ważne także dla nich. Świadomość istnienia teatru daje pewność, że „gdzieś tam” są jacyś specjalni ludzie, którzy poddają nasze bycie-tu-oto koniecznej refleksji i nieustannemu sprawdzaniu, czy nie dzieje się z nim coś złego. Jednocześnie podtrzymują pewne wzory i pewien poziom zachowań, do którego może niekoniecznie sami aspirujemy, ale którego istnienie zapewnia także i nam poczucie kulturowej ważności.
Ta paradoksalna postawa była znakomicie wręcz widoczna w pierwszych dniach po ogłoszeniu decyzji ministra kultury. Było oczywiste, że więcej ludzi dotknie bezpośrednio zamknięcie kin, ale media informowały w pierwszej kolejności o zamknięciu teatrów, z ludźmi teatru rozmawiały i o sytuacji ludzi teatru informowały z prawdziwym przejęciem. Ton tych medialnych felietonów był dość jasny i spójny: weszliśmy w stan wyjątkowy, bo teatry nie grają. Na statku alarm, kapitanowie prężą się na mostku, ale nie ma komu zrealizować rady, której podobno na planie „Rejsu” udzielił Markowi Piwowskiemu Andrzej Wajda: trzeba zejść na brzeg i z dystansu pokazać, czy ten okręt na pewno płynie i dokąd.
Kwarantanna
Tym, co dotknęło całe społeczeństwo na poziomie podstawowym, a właśnie w przypadku teatru odgrywa rolę kluczową, jest bezpośredni kontakt międzyludzki. To jego dotyczą wprowadzane zakazy i skomplikowane procedury, i to on też jest jedną z tych cech teatru, którą powszechnie uznaje się za podstawową i wyjątkową zarazem. Film można obejrzeć w domu, muzyki czasem na domowym sprzęcie wysłuchać jest wręcz lepiej. Ale teatr pozbawiony bezpośredniego, żywego kontaktu między aktorami a publicznością traci podstawy swego istnienia.
Wprawdzie rozwijający się kiedyś w Polsce wyjątkowo bujnie Teatr Telewizji czy propagowane właśnie po wybuchu pandemii oglądanie przedstawień w internecie każą nieco zweryfikować to dogmatyczne stwierdzenie, niemniej jednak przekonanie, że „nażywość” jest podstawą teatru, zachowuje swoją wagę nawet tam, gdzie wcale nie zabiega się jakoś szczególnie o współudział widowni, pozwalając jej skoncentrować się na patrzeniu.
W XIX wieku, gdy reguły widzialności były ściśle regulowane, teatr miał ogromną moc przyciągania, ponieważ pozwalał bezkarnie oglądać. Gdzież indziej młoda kobieta mogła tak bezczelnie lornetować przystojnego amanta? Gdzie indziej mężczyźni mogli w sposób społecznie akceptowany oglądać w sytuacji prywatnej kobietę niebędącą ich żoną? Oczywiście w naszej voyeurystycznej kulturze motywacje te utraciły znaczenie, niemniej wciąż działa niezwykłość oglądania „na żywo” tego, co dziś zazwyczaj oglądamy w ramach medialnych formatów. Właśnie w ich kontekście teatr zyskał nowe społeczne znaczenie, stając się miejscem potwierdzania istnienia rzeczywistości międzyludzkiej jako czegoś innego niż globalnego spektaklu i teatru życia codziennego.
Krytykowany wzrost liczby działań nastawionych na sytuację komunikacyjną zachodzącą tu i teraz, w obecności i/lub przy współudziale tych, a nie innych ludzi, stąd się właśnie bierze. I nie musi ona wcale przyjmować formy wciągania widzów do współdziałania czy atakowania ich. Powiedziałbym nawet, że właśnie tam, gdzie pozostawia się mnie jako osobę, która patrzy w spokoju, owo patrzenie „na żywo” staje się szczególnie ważne i cenne. Staje się doświadczeniem, czyli źródłem wiedzy wyrastającej z tego, co przeżyte (łacińskie experientia pochodzi od ex – „z”; peritus – „to, co sprawdzone, przeżyte”), i zarazem stanowiącej zwrócone w przyszłość wezwanie do świadczenia.
Dlatego można być widzem medialnej relacji, ale nie można stać się jej świadkiem. Za pośrednictwem mediów poznajemy „fakty” i „wydarzenia”, otrzymujemy „wiadomości” i „informacje”. Doświadczenia wymagają naszej żywej obecności.
Zakazy wprowadzone wraz z ogłoszeniem stanu zagrożenia epidemicznego oznaczają zdecydowane ograniczenie doświadczeń, a więc – istotne zubożenie życia. Pozwala to – jak sądzę – na dostrzeżenie, jak ważną jego częścią są doświadczenia wzmacniane przez to, że przechodzi się je zbiorowo, z nieznanymi innymi (co nie oznacza natychmiast powołania wspólnoty).
Teatr jest sztuką takich doświadczeń. Jego mityczna „magia” na tym właśnie polega, że coś dzieje się w sposób przygotowany, a choć wiemy, że tak jest, to doświadczamy tego bardziej intensywnie niż rzeczy, które nam się w życiu „zdarzają naprawdę”. Ta intensywność oczywiście stanowi jeden z podstawowych efektów i mierników teatralnego talentu i rzemiosła, ale zarazem jest warunkowana przez to, że doświadczamy jej z wieloma innymi, sami będąc „patrzonymi” i przez współwidzów, i (choćby potencjalnie) przez aktorów. Oni nas widzą, dlatego doświadczamy tak silnie tego, co nam zgotowali.
Na tym polega nieuchronna słabość oglądania rejestracji: ja widzę wszystko dobrze, ale nikt na mnie nie patrzy.
Teatr publiczny
Mimo tego zasadniczego braku, w rejestracjach lub transmisjach przedstawień jest nadal coś, co rozpoznajemy natychmiast jako „teatralne”. I nie chodzi tu ani o specyfikę miejsca, ani o przewagę dialogów, na którą tak często narzekają recenzenci filmów realizowanych na podstawie dramatów. Jest to raczej pewna czasoprzestrzenna rozciągłość, swoiste rozplanowanie czy też rozwarstwienie rzeczywistości sprawiające, że nawet trwające tyle samo „Hamlet” teatralny i filmowy różnią się w sposobach wytwarzania obrazu świata.
Dotykamy tu czegoś szczególnego dla teatru jako kulturowego wytworu nowożytnej cywilizacji europejskiej, powstałego w tym samym niemal czasie, gdy wytwarzały się podwaliny demokracji i społeczeństwa obywatelskiego.
Teatr, jaki znamy i uważamy za „tradycyjny”, a więc stały, repertuarowy, zawodowy i publiczny, powstał w Europie w drugiej połowie XVIII wieku, by dość szybko upowszechnić się jako narzędzie oświaty i modernizacji w duchu oświecenia (dokładnie tak było w Polsce), a następnie stać ważną, choć funkcjonującą w sposób wcale nieprosty, częścią sfery publicznej w rozumieniu Jürgena Habermasa. To ostatnie właśnie zadecydowało, że stał się on teatrem publicznym w istotnym (a nie tylko finansowym) znaczeniu tego pojęcia.
Czytaj także: Dariusz Kosiński: I kto tu jest przyszłością?
Teatr publiczny jest ważny. W roku 2015, z inicjatywy Macieja Nowaka, pierwszego dyrektora Instytutu Teatralnego im. Zbigniewa Raszewskiego, Ministerstwo Kultury ogłosiło jubileusz 250-lecia teatru publicznego. Pod kierunkiem następczyni Nowaka, Doroty Buchwald, niezłomnej obrończyni teatru publicznego, jak najsłuszniej uhonorowanej właśnie Nagrodą im. Zygmunta Hübnera, miałem okazję ten rok współtworzyć, odbierając od niej wielką lekcję jego wartości, której wcześniej – przyznaję – nie doceniałem. Zwolennicy i przedstawiciele wkrótce zwycięskiego obozu rzucili się wówczas na nas, twierdząc, że cały koncept teatru publicznego to wymysł mający na celu wymazanie jedynie słusznego teatru narodowego. Tłumaczyłem, że są to dwa różne rozumienia funkcji teatru i że nie negując znaczenia sceny narodowej, powinniśmy wspierać właśnie teatr publiczny. Nic to nie dało, a w październiku 2015 r. narodowe zatryumfowało.
Pozostaję wierny swojemu ówczesnemu stanowisku, a nawet się w nim umacniam. Skoro w życiu zbiorowości jest dziś tak wiele masowych przedstawień narodowych, na czele z Marszem Niepodległości, performansami kibiców i patriotycznymi pielgrzymkami, to tym bardziej potrzebny jest nam teatr publiczny. Na czym polega różnica?
Teatr narodowy ma na celu tworzenie i podtrzymywanie wzorców tożsamościowych (czyni to nawet wtedy, gdy narodowe atakuje, czego najlepszym dowodem jest sadomasochistyczna rozkosz „Wesela” Wyspiańskiego), teatr publiczny zaś stanowi narzędzie kształtowania sfery publicznej. Nie w tym znaczeniu, że przekonuje do jakichś racji (choć niekiedy przekonuje, i to bardzo jednoznacznie), ale w tym, że przez doświadczenie uczy samej zasady jej istnienia jako przestrzeni debaty i wielości sądów.
Nowożytny teatr Zachodu zasadza się wszak na tym, że każdy ma prawo głosu. Dzięki czysto dramatycznym talentom jego mistrzów, na czele z największymi: Williamem Szekspirem i Juliuszem Słowackim, każdy, nawet największy łotr i idiota jest obdarzony pełnym mocy głosem i może przedstawić swoją interpretację rzeczywistości, swoje jej rozumienie. Konfrontacja takich interpretacji z widocznymi na scenie wypadkami wytwarza sens, dany publiczności do współustanowienia.
Używam tu pojęć „interpretacja” i „sens”, bo odsyłają do wydanej niedawno książki Michała Pawła Markowskiego „Wojny nowoczesnych plemion” (pisał o niej obszernie w „Tygodniku” Marcin Napiórkowski). Jej główna teza głosi, że będący podstawą współczesnego populizmu rozpad społeczeństw na całkowicie obce sobie grupy wynika z kierowania się opiniami, wiarami i wartościami, przy jednoczesnym braku wysiłków na rzecz wspólnego ustalania sensu.
Do tego konieczna jest umiejętność interpretacji. Tę ostatnią Markowski zdaje się wiązać wyłącznie z literaturą i akademią, nie dostrzegając, że to właśnie publiczny teatr dramatyczny jest wielką szkołą procedur wspólnego ustanawiania sensu. Autorzy, aktorzy, reżyserzy i wreszcie widzowie teatru dramatycznego tym się właśnie zajmują. Cały zaś proces teatralny polega na wielkim wspólnym wytwarzaniu sensu i jednocześnie – na indywidualnym obserwowaniu i doświadczaniu, jak ten proces przebiega w całej swej złożoności, także poprzez budzenie i przewalczanie opinii. To bezcenne zwłaszcza dziś.
Donald Trump i Emmanuel Macron (by już nie sięgać po polskie przykłady) nie są postaciami dramatycznymi – są histrionami w wielkim spektaklu, który współtworzą i który współtworzy ich (choć łudzą się, że nad nim panują). Postaciami dramatycznymi stać by się mogli dopiero wtedy, gdyby zostali zinterpretowani, do czego trzeba by użyć określonych umiejętności wytworzonych właśnie przez teatr na przestrzeni kilkuset lat, odkąd pewien przybysz ze Stratford ośmielił się interpretować królów i królewiczów. Te umiejętności składają się na fundamentalne znaczenie publicznej szkoły sensu i interpretacji, jaką jest teatr, całkowicie odmienny pod tym względem od medialnych spektakli i masowych performansów tożsamości.
Niesiony taką interpretacją już chciałem napisać, że wszyscy, którzy mają dość wojen plemiennych i kulturowych, powinni spotkać się na teatralnej widowni, by doświadczyć procesu wytwarzania sensu. Ale przypomniałem sobie, że teatry są przecież zamknięte... ©",DARIUSZ KOSIŃSKI,23.03.2020,https://www.tygodnikpowszechny.pl/miasto-bez-teatru-162754
107,RAPORT O STANIE KOŚCIOŁA,"W 1984 r. ukazał się Raport o stanie wiary, w którym kard. Joseph Ratzinger zarysował dość pesymistyczną panoramę zasadniczych problemów i wyzwań, przed jakimi stał Kościół pod koniec XX stulecia. Rodzi się pytanie: jaki Kościół powitał nowego Papieża po przekroczeniu granicy XXI wieku?.","Oczywiste jest, że odpowiedź przekracza możliwości jednego autora. Szczęśliwie można odwołać się tu m.in. do ustaleń synodów biskupów, które - według klucza kontynentalnego - odbyły się w Rzymie w ostatnim dziesięcioleciu XX w.: 1994 - synod dla Afryki, 1997 - dla Ameryki, 1998 - dla Azji, 1998 - dla Oceanii i 1999 - dla Europy. Wyniki ich prac nie straciły aktualności i jasno pokazują ogromne zróżnicowanie sytuacji Kościoła na poszczególnych kontynentach, co samo w sobie jest już ogromnym wyzwaniem dla nowego papieża, który ma służyć jedności Kościoła.
Kościół w świecie
Mimo pogłębiającej się sekularyzacji - procesu, który przebiega w zróżnicowany sposób na różnych kontynentach - statystyki świadczą o tym, że zdecydowana większość populacji globu wierzy w Boga lub w istnienie świata nadprzyrodzonego. W 2000 r. na sześć miliardów mieszkańców Ziemi ponad pięć miliardów przyznawało się do jednej z religii, do jakiejś formy (pozainstytucjonalnej) wiary w moc nadprzyrodzoną - dodatkowe 770 milionów, do ateizmu - 151 milionów.
Chrześcijaństwo jest religią najliczniejszą: w 2000 r. było blisko dwa miliardy chrześcijan. Z kolei Kościół katolicki pozostaje największym wyznaniem chrześcijańskim - 1,07 miliarda wiernych, co stanowi ponad 17 proc. populacji całego świata i ponad 50 proc. wszystkich wyznawców Chrystusa. Obecnie połowa katolików żyje na kontynencie amerykańskim (statystyki watykańskie łącznie traktują obie Ameryki). Jedna trzecia katolików mieszka w Europie, blisko 13 proc. - w Afryce, nieco ponad 10 proc. - w Azji i niecały jeden procent - w Oceanii.
W 2002 r. na świecie istniało 1081 kościelnych jurysdykcji, tj. diecezji, administracji i wikariatów apostolskich. 153 z nich znajduje się na tzw. “obszarach milczenia"", gdzie Kościół nie może prowadzić otwartej działalności: w Chinach czy Korei Północnej. Kościół ma dziś prawie 200 tys. szkół różnych poziomów, w których uczy się ponad 52 mln uczennic i uczniów, ponad 5 tys. szpitali, 16 tys. klinik, 14 tys. domów opieki, 8 tys. przedszkoli, 11 tys. żłobków i 25 tys. innych ośrodków pomocy społecznej.
Kościół w Afryce
Obecnie blisko 90 proc. Afrykańczyków wyznaje dwie religie: chrześcijaństwo - 47 proc. i islam - 41 proc. Pozostałe 10 proc. mieszkańców Czarnego Kontynentu to wyznawcy religii rodzimych.
Do Kościoła katolickiego należy 17 proc. całej populacji Afryki. Najbardziej katolickie są: Angola, Gabon, Lesotho, Tanzania, Uganda. 19 proc. mieszkańców Afryki należy do Kościołów protestanckich i anglikańskich, a 4 proc. - do Kościołów wschodnich. Coraz większą rolę odgrywają Kościoły afrochrześcijańskie, które nawiązują do doktryny i praktyk chrześcijańskich, łącząc je z elementami tradycyjnych religii Afrykanów.
Afryka jest kontynentem, na którym Kościół katolicki rozwija się dziś najbardziej dynamicznie, tak pod względem liczby wiernych, jak liczby powołań kapłańskich i zakonnych. Kościół Afryki wysyła dziś misjonarzy do Europy Zachodniej, gdzie panuje dotkliwy brak księży (choć czarni misjonarze nierzadko spotykają się z niechęcią ze strony wiernych europejskich). Dynamicznemu rozwojowi Kościoła towarzyszą jednak dramatycznie wielkie problemy poza- i wewnątrzkościelne.
W Afryce panuje bowiem ogromne ubóstwo. 47 proc., czyli 300 mln Afrykańczyków żyje w nędzy. Trudno się dziwić, że tamtejsi biskupi podczas Synodu dla Afryki za priorytetowe zadanie Kościoła przyjęli “opcję preferencyjną na rzecz ubogich"". Ubóstwo Afrykanów pogłębiają konflikty zbrojne w wielu krajach, ogromna korupcja, rabunkowa - i neokolonialna - gospodarka zasobami naturalnymi, fakt, że 40 proc. prywatnych oszczędności Afrykanów znajduje się poza Czarnym Kontynentem.
Biskupi Afryki, podobnie jak całego tzw. Trzeciego Świata, stale podkreślają, że ubóstwo ich kontynentu wiąże się z procesem globalizacji. Uważają, że nie pozostawia on miejsca na partnerskie relacje między krajami bogatymi i biednymi, jednostronnie uzależniając drugie od pierwszych i pogłębiając między nimi przepaść. Kościół zatem winien działać na rzecz globalizacji solidarnej i partnerskiej, w której będzie miejsce na sprawiedliwość i autentyczną wymianę darów. Do tego potrzebna jest ewangelizacja kultury, polityki i ekonomii, ale działania te będą bezskuteczne, jeśli Kościoły świata zachodniego (napędzającego globalizację) i Afryki nie staną się przykładem partnerstwa we wzajemnych relacjach. Tymczasem na realizację tego postulatu cieniem kładzie się przeszłość: historyczne uzależnienie Kościoła na Czarnym Kontynencie od Kościoła w Europie. Pierwszy jawi się jako młodsza i uboga siostra drugiego. A przecież od Vaticanum II Kościół w Afryce stał się “dorosłym Kościołem wśród siostrzanych Kościołów świata"" i tak powinien być traktowany.
Ogromną tragedią jest pandemia AIDS. 65 proc. zakażeń wirusem HIV dotyczy właśnie tego kontynentu, gdzie cierpi z tego powodu przynajmniej 25 mln ludzi. Stawia to Kościół przed wyzwaniami: jak zahamować epidemię? Jak nieść pomoc cierpiącym? Niektórzy biskupi wskazują na potrzebę zmian w nauczaniu Kościoła na temat stosowania prezerwatyw. Podkreśla się też, że jedną z głównych przyczyn AIDS jest rozpad tradycyjnego modelu rodziny w Afryce, do czego miało przyczynić się także chrześcijaństwo, podkopując rodzimy system organizacji społeczeństwa, w zamian oferując model bardziej indywidualistyczny.
Jednym z kluczowych zadań stojących przed Kościołem w Afryce jest inkulturacja Ewangelii: afrykanizacja Kościoła. Jest to zadanie tak gigantyczne, że zdaje się paraliżować część tutejszych biskupów, przyjmujących stanowisko zachowawcze i przenoszących odpowiedzialność za to dzieło na Watykan. Inkulturacja wiąże się z trudnymi, a charakterystycznymi dla rodzimych religii Afryki zagadnieniami, jak wyczulenie na kontakty ze sferą nadnaturalną i jej oddziaływanie na życie społeczne oraz działalność uzdrowicielska. Wielkim wyzwaniem pozostaje dialog międzyreligijny, szczególnie z islamem, ale też z religiami plemiennymi, oraz dialog ekumeniczny z innymi Kościołami chrześcijańskimi. Nie mniej ważna jest właściwa formacja świeckich.
Kościół w Ameryce
Kontynent amerykański to prawdziwy katolicki kolos: w tym regionie mieszka ponad połowa wszystkich wiernych Kościoła, wobec których posługę pełni grubo ponad 1700 biskupów, czyli 37,5 proc. wszystkich hierarchów, oraz 121 000 księży, tj. 30 proc. stanu kapłańskiego.
W Ameryce znajdują się trzy kraje stanowiące największe skupiska katolików na świecie. W Brazylii mieszka ich blisko 118 mln, co stanowi ponad 74 proc. wszystkich obywateli tego kraju. Na drugim miejscu plasuje się Meksyk: 88 mln katolików, czyli prawie 90 proc. wszystkich mieszkańców. W ostatnich latach na trzecie miejsce wysunęły się Stany Zjednoczone, gdzie żyje ok. 63 mln katolików, choć stanowią “tylko"" 23 proc. ogółu mieszkańców.
Kościoły Brazylii i USA to, można rzec, symbole katolickiego Południa i Północy Ameryki. Jeśli chodzi o Kościół w pierwszym z tych krajów, to - chociaż pozostaje on Kościołem większościowym - szybko traci wiernych przede wszystkim na rzecz wspólnot protestanckich, szczególnie ewangelikalnych (wspólnoty konserwatywne), oraz sekt. W 1991 r. katolicy stanowili blisko 94 proc. ze 160 mln wszystkich mieszkańców Brazylii, gdy w 2000 r. - wspomniane 74 proc. Tymczasem bardzo szybko rośnie liczba protestantów: w 1991 r. stanowili oni nieco ponad 9 proc. mieszkańców Brazylii, a w 2000 r. - blisko 16 proc. Jedną z najbardziej charakterystycznych cech Kościoła w Brazylii jest “charyzmatyczność"" - działa tam ponad 60 tys. wspólnot odnowy charyzmatycznej, skupiając łącznie 8 mln wiernych. To właśnie charyzmatycy prowadzą większość z ponad stu katolickich rozgłośni radiowych.
W Kościele katolickim USA posługę pełni 30 655 księży diecezjalnych i 15 386 księży zakonnych. Liczba duchownych wciąż spada (obecnie jest ich mniej o 7 tys. niż przed dziesięcioma laty), co może mieć związek z wybuchającymi od kilku lat skandalami pedofilskimi i homoseksualnymi. Spada też liczba zakonnic i braci zakonnych, wzrasta natomiast liczba diakonów stałych - z 12 862 do 13 348 - oraz seminarzystów, których jest dzisiaj ponad 4900. Kościół ten ma blisko 3100 placówek misyjnych na świecie, a w swoim kraju prawie 600 szpitali i ok. 550 innych ośrodków zdrowia. Rekordową liczbę studentów zanotowało w 2000 r. 235 katolickich college’ów i uniwersytetów - łącznie studiuje w nich ponad 705 000 osób, tj. o 55 tys. więcej niż dekadę wcześniej. Do katolickich prywatnych i parafialnych szkół podstawowych uczęszczało prawie 2,06 mln uczniów.
Wyjątkowo wiele miejsca podczas Synodu dla Ameryki poświęcono problemowi ogromnego ubóstwa. Jak w Afryce, biskupi jednoznacznie opowiedzieli się za opcją na rzecz ubogich. Kolumbijski arcybiskup Ivan Martin-Lopez z Popayan zasugerował, aby biskupi i księża wyrzekli się części swych posiadłości i majątku, dając tym świadectwo solidarności Kościoła z ubogimi. Za jedną z głównych przyczyn ubóstwa uznano “grzech struktur"". Po imieniu wymieniono także nadużycia globalizacji światowej kultury i ekonomii, handel narkotykami i bronią, polityczną i ekonomiczną korupcję.
Za szczególnie ważną synod uznał sprawę roli i miejsca świeckich w życiu Kościoła. Podkreślił, że wiele sekt odnosi sukcesy, ponieważ stwarza świeckim możliwość praktycznego doświadczenia własnej odpowiedzialności za miejsce we wspólnocie i dzieło ewangelizacji. Wezwał więc do większego i bardziej żywotnego, także poprzez powierzanie posług, udziału laikatu w misji i życiu Kościoła. Aktywna rola świeckich jest zdaniem synodu znakiem czasów w Kościele Ameryki, a laikat winien mieć udział w określaniu kościelnej polityki.
Do biskupów specjalny list przesłała Brazylijska Narodowa Komisja Wspólnot Podstawowych Brazylii, która zwróciła uwagę na poważny brak księży w wielu regionach Ameryki. Okazuje się, że 80 proc. niedzielnych celebracji w Brazylii obywa się bez Mszy św. z powodu braku księży.
Istotnym wyzwaniem jest promocja kobiet w Kościele amerykańskim. Przewodnicząca Konferencji Żeńskich Zgromadzeń Zakonnych w USA domagała się przyznania kobietom znaczniejszej roli w strukturach kościelnych. Należy oddzielić - mówiła na synodzie zakonnica - jurysdykcję od święceń tak, aby kobiety mogły partycypować w podejmowaniu decyzji w Kościele. Podczas obrad pojawił się także wniosek udoskonalenia duszpasterstwa osób rozwiedzionych i rodzin pozostających w związkach niesakramentalnych. Jeden z biskupów zabiegał o wystosowanie wspólnej petycji do administracji watykańskiej, by pozwoliła lokalnym episkopatom wprowadzać odpowiednie do sytuacji w danym kraju normy, które umożliwiłyby przystępowanie do sakramentów katolikom ze związków niesakramentalnych.
Biskupi podkreślali trudną sytuację kulturową, społeczną i zdrowotną tubylczej ludności Ameryki, która najbardziej cierpi z powodu zaniedbania i ubóstwa. Postulowano wypracowanie takich zasad inkulturacji, aby wyznający chrześcijaństwo Indianie mogli zachować swoją kulturę, ceremonie i ryty. Synod wzywał do dialogu na temat roli indiańskich starszych w Kościele, włącznie z możliwością ich wyświęcania.
Kościół w Azji
Chrześcijaństwo w Azji przypomina kroplę w morzu innych wielkich religii, jak hinduizm, islam, buddyzm, konfucjanizm czy sikhizm. Chrześcijanie stanowią tu niecałe 9 proc. Do Kościoła katolickiego należy 2,9 proc. Azjatów.
Najwięcej katolików mieszka na Filipinach - 60 mln (na 70 mln ludności; jedyny kraj Azji, gdzie katolicy stanowią większość), w hinduistycznych Indiach - 16 mln (na 936 mln), w Chinach - od 10 do 20 mln (na 1,2 miliarda); w Wietnamie - 6 mln (na 75 mln), w islamskiej Indonezji - 5 mln (na 194 mln), w buddyjskiej Korei Południowej - 3,5 mln (na ponad 42 mln); w islamskim Pakistanie - 1 mln (na 130 mln). W Timorze Wschodnim, byłej kolonii portugalskiej, żyje 732 tys. katolików na 860 tys. ludności, a wiara katolicka stanowi silny element tożsamości kulturowej.
Biskupi zebrani na Synodzie dla Azji zastanawiali się przede wszystkim nad tym, dlaczego misyjne dzieło Kościoła na tym kontynencie przebiega tak powoli, i szukali nowych dróg bardziej owocnego głoszenia Ewangelii. Charakterystyczne, że podczas obrad wyraźnie ujawniła się różnica w poglądach między większością biskupów azjatyckich a przedstawicielami Kurii Rzymskiej. Więcej: gdy ukazała się posynodalna adhortacja Jana Pawła II “Kościół w Azji"" biskupi tego kontynentu nie kryli dystansu do niektórych rozwiązań zaproponowanych w dokumencie.
Wielu biskupów twierdziło, że Kościoły w Azji potrzebują większej autonomii od Rzymu. Dziwiono się na przykład, że Kościoły Azji muszą zwracać się do Rzymu po aprobatę liturgicznych i katechetycznych tekstów przełożonych na języki narodowe i zaaprobowanych już przez konferencję biskupów danego kraju, skoro nierzadko watykańscy specjaliści nie znają lokalnych kultur ani języków. Podkreślano, że w wielu obszarach życia kościelnego autorytet winien pozostać w rękach wspólnot lokalnych; dotyczy to np. wyboru biskupów, edukacji kleru czy możliwości - przy dotkliwym braku duchownych w wielu rejonach Azji - wyświęcania na księży żonatych mężczyzn. Sugerowano wręcz potrzebę utworzenia azjatyckich patriarchatów, które relatywizowałyby prymat Kościoła Zachodu.
Niektórzy biskupi podkreślali, że ewangelizacja Azji nie będzie przebiegać pomyślnie bez właściwie rozumianej inkulturacji. Nauczanie Kościoła mówi o konieczności zakorzeniania Ewangelii w lokalnych kulturach, ale - powtarzano - normy i wzorce życia chrześcijańskiego, kościelnej dyscypliny, liturgii i teologicznej ortodoksji wciąż czerpane są z Kościoła zachodniego. Część uczestników synodu sugerowała potrzebę zmiany paradygmatu ewangelizacji w Azji, gdzie nie należałoby zaczynać ewangelizacji od akcentowania zbawczej jedyności Chrystusa, ale raczej od nazywania Go - na wzór azjatycki - “Guru"", “Wyzwolicielem"", “Oświeconym"", objawieniem “macierzyńskiej wszechobejmującej miłości Boga"".
Stałym motywem wystąpień biskupów był dialog międzyreligijny - kluczowy problem “małej katolickiej trzódki"" w Azji. Zaangażowanie w ten dialog jest imperatywem nie tylko pokoju na świecie, ale również właściwie rozumianej ewangelizacji. Podkreślano, że z azjatyckiego punktu widzenia dialog międzyreligijny jest jej podstawowym sposobem. Niektórzy ojcowie synodalni wskazywali, że chrześcijanie mogą wiele nauczyć się od innych religii, a nawet twierdzili, że inne religie są z woli Bożej kanałami łaski. Trzeba tu dodać, że opublikowana w 2000 r. przez Kongregację Nauki Wiary deklaracja “Dominus Iesus"", traktująca o stosunku chrześcijaństwa do innych religii, spotkała się z szeroką krytyką na kontynencie azjatyckim.
Mówiono również, że w Azji żyje większość biednych i prześladowanych na świecie. Kościół nie może pozostać głuchy na ich potrzeby. Winien stać się głosem ubogich wobec rządów i innych - światowych czy lokalnych - instytucji, których działalność decyduje o ekonomicznych i materialnych losach ludzi. Zwracano uwagę, że w Azji ofiarami biedy i dyskryminacji stają się w pierwszym rzędzie kobiety. Nie obyło się bez krytyki procesu globalizacji, która uderza w kraje najbiedniejsze.
Kościół w Europie
Sytuacja Kościoła na kontynencie w najgłębszym stopniu dotkniętym procesem sekularyzacji jest bardzo trudna. Niektórzy mówią wręcz o “umieraniu Kościoła"" w Europie. Statystyki nie pozostawiają złudzeń. Oto kilka przykładów.
W Holandii w 1900 r. tylko jeden procent mieszkańców nie identyfikował się z chrześcijaństwem; dziś przewiduje się, że do 2020 r. chrześcijaninem będzie tylko co czwarty Holender. W latach 1992-96 liczba chrztów spadła tu z 36 do 24 proc. wszystkich nowo narodzonych. W Niemczech Zachodnich w 1950 r. 51 proc. katolików uczestniczyło regularnie we Mszy, a w 2000 - niecałe 17 proc. W Belgii w 1950 r. 50 proc. ludności regularnie chodziło do kościoła, a w 1995 r. - już tylko 13 proc. Szacuje się, że połowa Belgów w wieku poniżej 25 lat nie identyfikuje się dziś z jakimkolwiek wyznaniem chrześcijańskim. We Francji w 1996 r. 40 proc. młodych nie identyfikowało się z żadną religią, a na Mszę uczęszczało 8 proc. młodych katolików. Wśród krajów romańskich najbardziej stabilna sytuacja panuje we Włoszech, gdzie 86 proc. ludności identyfikuje się z katolicyzmem. W 1970 r. 2 proc. Hiszpanów deklarowało się jako niewierzący, w 1990 r. - już co czwarty.
W Europie Wschodniej sytuacja jest bardziej złożona. Katolicy stanowią większość w Polsce - 89 proc., Chorwacji - 83 proc., na Litwie - 67 proc., w Słowenii - 62 proc. i na Słowacji - 58 proc. W innych krajach procent tych, którzy nie identyfikują się z żadną religią, jest bardzo wysoki: 87 proc. w Estonii, 73 proc. w Czechach, 68 proc. na Ukrainie i 63 proc. na Łotwie.
Podczas Synodu Biskupów w 1999 r. analiza sytuacji Europy i Kościoła na tym kontynencie wypadła bardzo pesymistycznie. Owładnęła go “beznadzieja""; jej źródłem jest panujący tu “humanizm immanentny"", który w centrum rzeczywistości - w miejsce Boga - stawia człowieka; Stary Kontynent wypełniają “monotonne"" i “szare"" ideologie, konsumpcjonizm, hedonizm i permisywizm seksualny. Kwitnie “kultura śmierci"". W tym kontekście wskazano także na “grzechy"" Kościoła: dostosowanie się do zsekularyzowanego świata, co doprowadziło do kryzysu wiary; brak powołań kapłańskich i zakonnych; podziały pomiędzy chrześcijanami; nieumiejętność dialogu z zsekularyzowaną kulturą; w końcu - ogromne trudności w przekazie wiary młodym pokoleniom.
W analizie pojawiły się jednak także elementy optymistyczne: m.in. wielka rzesza misjonarzy europejskich, heroizm poświęcających się na rzecz ubogich, wiele mocnych “Kościołów domowych"", znaczący postęp w dialogu ekumenicznym (dodajmy jednak, że w ostatnich latach ekumenizm wszedł w głęboki kryzys), coraz głębszy udział świeckich w życiu Kościoła, silne i liczne ruchy i wspólnoty. Ostatecznie stwierdzono, że przed Kościołem na Starym Kontynencie stoi zadanie przezwyciężenia pesymizmu oraz prowadzenia nowej ewangelizacji.
Wśród wiernych Kościoła w Europie silne są tendencje do kwestionowania niektórych punktów doktryny katolickiej. Odnosi się to nie tylko do teologów progresistów, którzy niejako “zawodowo"" mają problemy z Watykanem, ale także do wielu (w niektórych krajach: większości) zwykłych wiernych. Chodzi tu szczególnie o nauczanie Kościoła dotyczące ludzkiej seksualności (antykoncepcja, rozwody), jak też w takich kwestiach jak: nieomylność papieża w sprawach wiary i obyczajów, interkomunia, aborcja czy eutanazja.
Kościół w Oceanii
Według danych z końca XX wieku Kościół w Oceanii, regionu bardzo zróżnicowanego kulturowo, liczy 18 mln członków (na 30 mln wszystkich mieszkańców tego regionu). W 2002 r. posługę pełniło tam 126 biskupów, ponad 2700 księży diecezjalnych i blisko 2150 zakonnych, 157 diakonów stałych, 10 601 zakonnic, prawie 1680 braci i ponad 15 000 katechistów. Kościół prowadzi 600 przedszkoli, 2523 szkoły podstawowe, 660 szkół drugiego stopnia. Na katolickich uczelniach studiuje ok. 9 tys. studentów. W rękach Kościoła znajduje się 140 szpitali, 2 leprozoria, 265 hospicjów, 239 sierocińców.
Synod Biskupów dla Oceanii podkreślił istotną rolę inkulturacji, która winna być rozumiana głębiej niż się to zazwyczaj przyjmuje. Inkulturacja to nie tylko wykorzystanie języka narodowego i liturgiczna adaptacja elementów miejscowej kultury, ale również rzeczywiste “docieranie"", przenikanie miejscowych kultur do samych tekstów liturgicznych, teologii, przygotowania seminaryjnego. Wielu biskupów podnosiło problem kulturowych trudności głoszenia Ewangelii (w samej Papui Nowej Gwinei istnieje ponad 700 języków, w niektórych krajach poligamia jest prawnie dopuszczalna).
Często powracano do problemu niemożliwości sprawowania Eucharystii w wielu miejscach Oceanii z powodu braku księży. W 1970 r. jeden ksiądz przypadał na 1100 wiernych, dziś - jeden na grubo ponad 1700 wiernych, przy czym trzeba pamiętać o bardzo nierównomiernym “rozłożeniu"" kapłanów w tym regionie świata z powodu wielkiego rozproszenia ludności. Istnieją wyspy, gdzie katolicy nie uczestniczą w Eucharystii nawet przez dwa lata. Duchowy głód Komunii prowadzi wiernych do wspólnot niekatolickich. Zdaniem części uczestników synodu nadszedł czas, aby pomyśleć o kapłaństwie żonatych mężczyzn, inni jednak podkreślali, że nie rozwiąże to problemu braku kapłanów, bo - na przykład - wypróbowani mężowie, viri probati, którzy mogliby być wyświęceni, mają, jak przystało na miejscowe zwyczaje, najczęściej dużą liczbę dzieci - a to oznacza, że parafia nie byłaby w stanie utrzymać tak licznej rodziny.
Do istotnych zagadnień podejmowanych podczas synodu należały też: obrona rdzennej ludności tego regionu świata; konieczność rzeczywistej promocji kobiet i ich równouprawnienia z mężczyznami; problem seksualnych i fizycznych nadużyć wśród kleru jako istotnej przeszkody w głoszeniu Ewangelii; potrzeba duszpasterskiej troski o homoseksualistów, chorych na AIDS, narkomanów, bezrobotnych. Postawiono też problem Komunii dla rozwiedzionych i tych, którzy wstąpili w nowe związki małżeńskie - postulowano, aby parafie otoczyły ich opieką. Silny akcent położono na sprawy ekologii (jeden z ojców synodalnych sugerował, aby Papież napisał encyklikę ekologiczną).
Kościół bez księży?
Kryzys powołań kapłańskich jest faktem, jednak złudzeniem jest, że obecnie mamy mniej księży niż w przeszłości. Liczba duchownych powoli rośnie i coraz mniej kleryków rezygnuje z seminarium - stwierdziła w 2004 r. Kongregacja ds. Duchowieństwa. W 2002 r. było na świecie 405 058 kapłanów, czyli więcej niż w 1961 r., gdy posługę pełniło 404 082 duchownych. Problem w tym, że w ciągu 40 lat podwoiła się liczba katolików na świecie. W 2002 r. jeden ksiądz przypadał na 2642 świeckich, gdy tymczasem w 1978 r. - na 1800. Poważnym problemem jest również fakt bardzo nierównomiernego rozmieszczenia księży w różnych regionach świata. Są miejsca, w których Mszę św. odprawia się raz na kilka lat - to jeden z głównych powodów, dla których coraz głośniej podnosi się kwestię zniesienia celibatu.
Komentując dane statystyczne kard. Dario Castrillon Hoyos, stojący wówczas na czele Kongregacji Duchowieństwa, powiedział: “Sądzę - że kryzys [powołań kapłańskich] przyjął nową formę, odpowiednio do konkretnej kultury, i mamy nadzieję, że idzie ku lepszemu"".
Liczba księży zmniejsza się w Europie i Ameryce Północnej, natomiast rośnie w Azji, Afryce i Ameryce Łacińskiej. Na Starym Kontynencie w 1961 roku było 250 859 księży, a 40 lat później 203 751; w Ameryce Północnej odpowiednio: 71 725 i 57 988. Z kolei w Ameryce Południowej liczba duchownych wzrosła o blisko 20 tys. - z 43 202 w 1961 r. do 63 159; w Azji - z 25 535 do 44 446, a w Afryce - z 16 541 do 27 988. Według przedstawionych przez Kongregację Duchowieństwa statystyk między 1961 a 2000 r. kapłaństwo porzuciło 64 610 księży, ale w latach 1970-95 na powrót do posługi zdecydowało się 9551 z nich, czyli ok. 20 proc.
Pewien optymizm budzą statystyki dotyczące seminarzystów. W ciągu ostatnich 30 lat podwoiła się ich liczba: w 1978 r. było ich 63 882, a w 2001 r. - 113 199, przy czym coraz mniej kleryków występuje z seminarium. W 1978 r. rezygnowało 9 proc. seminarzystów, gdy w 2002 r. - mniej niż 7 proc. W dziejach Kościoła jeszcze nigdy nie było tak wielu kleryków. Charakterystyczne, że dzisiaj klerycy są starsi niż w przeszłości. “Często - podkreśliła Kongregacja - przebyli oni już długą drogę, zanim odkryli w swoim życiu powołanie kapłańskie"".
Pocieszającym faktem jest również wzrost (o 17 proc. w latach 1998-2002) liczby diakonów stałych, którymi mogą zostawać mężczyźni żonaci. Dziś jest ich ponad 29 501, z tego aż 19 440 w Ameryce. W 35 krajach Starego Kontynentu obecnie pracuje 9198 diakonów stałych.
Kościół prześladowany
Według raportu międzynarodowej katolickiej organizacji pomocy “Kirche in Not"" (“Kościół w potrzebie"") jakiejś formy prześladowań doświadcza prawie 200 mln chrześcijan, czyli 10 proc. wszystkich wyznawców Chrystusa. Z kolei amerykańska organizacja Open Doors International, zajmująca się niesieniem pomocy cierpiącym prześladowania wierzącym, opublikowała listę 100 krajów, gdzie dochodzi do jakiejś formy prześladowań Kościoła. Badania pokazały, że najgorsza sytuacja panuje w Arabii Saudyjskiej, gdzie żyje ok. 600 tys. chrześcijan (absolutna większość to zagraniczni pracownicy). W tym islamskim królestwie prawo nie uznaje i nie chroni wolności religijnej, a wszystkim, którzy nie wyznają islamu sunnickiego (religii państwowej), odmawia się podstawowych swobód. Represje grożą już za sam fakt posiadania egzemplarza Pisma Świętego. W pierwszej dziesiątce listy prześladowców chrześcijan znajdują się także Sudan, Chiny, Jemen, Maroko, Iran, Libia, Tunezja i Egipt.
Chrześcijanie są prześladowani przede wszystkim w państwach, gdzie panuje islam, gdzie rządzą komuniści (m.in. Chiny - 4 miejsce na liście, Wietnam - 12, Laos - 15, Korea Północna - 19, Kuba, Kambodża) lub gdzie aktywnie działa lewicowa partyzantka (m.in. Kolumbia, Peru, Gwatemala).
Zdarzają się prześladowania także w krajach o większości buddyjskiej. Od 2000 r. niewielka, bo licząca 500 członków wspólnota katolicka w Bhutanie praktycznie istnieje w podziemiu. Państwo nie gwarantuje wolności religijnej, a kary za praktykowanie chrześcijaństwa obejmują m.in.: odebranie prawa do wszelkich należnych świadczeń ze strony państwa, wydalenie z kraju czy ograniczenia w zatrudnieniu.
Kościół podziemny, wierny papieżowi, istnieje w komunistycznych Chinach, których władze tolerują jedynie założony przez siebie w 1957 r. Kościół patriotyczny. Szacuje się, że obie wspólnoty mają porównywalną liczbę wiernych: od 5 do 10 mln. Agencje sukcesywnie informują o aresztowaniach “podziemnych"" katolików, duchownych i świeckich. Obecnie każdy z prawie 50 biskupów Kościoła podziemnego albo przebywa w więzieniu lub areszcie domowym, albo znajduje się pod stałą inwigilacją, albo ukrywa się.
***
Na progu pontyfikatu Benedykta XVI sytuacja w Kościele na różnych kontynentach jest więc zróżnicowana, tym bardziej gdy uwzględni się - tu zaledwie wspomniane - różnice między Kościołami lokalnymi tego samego kontynentu. A chociaż w każdym regionie pojawiają się podobne zjawiska i problemy - globalizacja, ubóstwo, brak księży, konieczność promocji świeckich (szczególnie kobiet) oraz dialogu ekumenicznego i międzyreligijnego, a także inkulturacji, przede wszystkim liturgicznej - to jednak zjawiska te w każdym regionie mają odmienne oblicze.
Jeszcze kilkadziesiąt lat temu - przed Soborem Watykańskim II - Kościół preferował uniformizację, a wewnętrzna różnorodność stanowiła dla niego bardziej przeszkodę niż bogactwo. Sobór uznał jednak różnorodność za bogactwo i szansę dla losów Ewangelii w świecie. Pontyfikaty posoborowych papieży, szczególnie Jana Pawła II, z większymi czy mniejszymi oporami szły tą samą drogą. Nowa sytuacja rodzi jednak napięcia, które wiążą się z pytaniem, jak w różnorodności zachować istotną dla Kościoła jedność. “Wierzę w jeden, święty i apostolski Kościół powszechny"" - wyznajemy w Credo...
Im większa w Kościele różnorodność, a tym samym im silniejsze w nim ruchy odśrodkowe, tym bardziej do głosu dochodzą obawy o niekontrolowane rozbicie jedności, jakiej Jezus pragnął dla swojego Kościoła. Sytuacja stała się tak nabrzmiała, że rodzą się pytania w rodzaju: “Czy Kościół rozdarty pomiędzy jednością a wielością narzuci czysto defensywny i asekuracyjny system rozumowania, czy też zwycięży w nim ofensywna wierność własnej misji, pewnego rodzaju »odważny tutoryzm«?"" (Johann Baptist Metz). Jak zachować jedność Kościoła nie tracąc nic z bogactwa różnorodności? Są to - jak się zdaje - fundamentalne pytania, przed którymi stoi dziś cały Kościół, a wraz z nim papież Benedykt XVI.",JÓZEF MAJEWSKI,01.05.2005,https://www.tygodnikpowszechny.pl/raport-o-stanie-kosciola-127839
108,DEKADA KATASTROFY,"Choć w teatrze posmoleńskim spuszczono kurtynę, do zakończenia i podsumowania dramatu daleko.","W sobotę, 21 marca Jarosław Kaczyński udzielił wywiadu stacji RMF FM. Rozmowa z Krzysztofem Ziemcem odbiła się szerokim echem ze względu na deklarację prezesa PiS, że jego zdaniem wybory prezydenckie powinny się odbyć 10 maja. Nikt chyba nie zwrócił większej uwagi na fragment o katastrofie smoleńskiej i na zaskakującą odpowiedź na pytanie podstawowe, które wielu z nas zadaje od 10 lat – o nie polityczny, lecz metafizyczny sens tej tragedii: „Ja oczywiście się nad tym bardzo często zastanawiam, jaki to miało sens w życiu, czy właściwie chodzi tu o koniec życia mojego brata i innych, którzy zginęli. Jaki to miało sens w tym wszystkim, co wydarzyło się i miało się wydarzyć w Polsce, co już dziś wiemy, a wtedy żeśmy tego nie wiedzieli. I oczywiście różnorakich sensów można tutaj szukać. Ale tak naprawdę, ponieważ jestem wierzący, toteż zdaję sobie sprawę, że tak naprawdę tylko Bóg wie, o co tutaj chodziło”.
Szczerość i prostota tej odpowiedzi ma dla mnie przejmujący wymiar. Trzęsący krajem lider rządzącej niepodzielnie partii, który ponoć wszystko w swym geniuszu politycznym przewidział i wszystko może, w najważniejszym chyba punkcie swego życia staje bezradny wobec tajemnicy tragedii osobistej i wspólnotowej. I ma odwagę powiedzieć: nie wiem.
Słowo stało się ciałami
Cisza, jaka od 10 lat trwa wokół posmoleńskich pytań metafizycznych i egzystencjalnych, z jednej strony nie jest zaskakująca, bo jej naruszenie wymagałoby spojrzenia w przepaść, czego społeczeństwa i jednostki wiedzione instynktem samozachowawczym starają się unikać. Z drugiej jednak dziwi: społeczeństwo wychowywane przez kontrreformacyjny katolicyzm z jego skłonnością do teatralizowanej mistyki, którą przejęło, znacjonalizowało i wzmocniło przez romantyczne „wieszczenie”, przez 200 lat żyło „czytaniem znaków” i dążeniem do rozwiązania tajemnic świata i historii. Najwięksi polscy przywódcy duchowi, od Adama Mickiewicza po Jana Pawła II, uporczywie, czasem wręcz obsesyjnie pytali o transcendentny sens kolejnych klęsk i katastrof, a ich odpowiedzi tworzą głębokie pokłady, jeśli nie rdzeń narodowej kultury.
KATASTROFA SMOLEŃSKA: CZYTAJ SERWIS SPECJALNY >>>
Ta katolicko-romantyczna szkoła interpretacji świata straciła wprawdzie głos wobec Auschwitz, ale Smoleńsk wydawał się dla niej materiałem wprost wymarzonym. Tymczasem poza kilkoma bardzo wczesnymi reakcjami, na czele z jakże romantycznym wierszem wielkiego interpretatora polskiego losu Jarosława Marka Rymkiewicza, wszyscy nagle zadowolili się naciąganą i nieprzemyślaną analogią katyńską i po chwili przestali pytać.
W tym zdziwieniu, a nawet pewnej pretensji, nie chodzi mi o to, że odpowiedzi nie umieliśmy znaleźć. Wielkość tragedii (a twierdzę, że dramat smoleński jest tragedią w najgłębszym sensie) polega na tym, że nie da się jej sensu zamknąć w jednej formule. Ale zarazem wynika z tego, że tragedia wciąż prowokuje pytania i domaga się prób interpretacji. W przypadku Smoleńska to żądanie zostało zlekceważone i zagłuszone zgiełkiem politycznego konfliktu.
To jedno przecież nie ulega wątpliwości: najważniejszym skutkiem, więc i oczywistym historycznym sensem posmoleńskiego dramatu, jest rozpad społeczeństwa na dwie, niemożliwe do spojenia części. Na pytanie „po co to było?” odpowiedź jest właśnie taka: by wymarzona po 1989 r. nowa polska wspólnota została zniszczona. Co najmniej od czasów „wojny na górze” wielu aktorów politycznych przez lata głosiło, że ta wspólnota jest szkodliwą fikcją i że trzeba ją zniszczyć, by wiadomo było, kto „swój”, a kto nie. Historia w końcu odpowiedziała i słowo stało się 96 ciałami.
Krzyżowy rokosz i koalicja rządząca
W tej perspektywie rzeczywistym momentem katastrofy była eksplozja, do jakiej doszło w sierpniu 2010 r. w okresie walki o krzyż stojący przed Pałacem Prezydenckim. To właśnie wtedy ostatecznie uległy rozbiciu iluzje, że żałoba, jaką wspólnie przeżywali Polacy po 10 kwietnia, może stać się punktem wyjścia do „innej polityki”, nieopartej na wojennej zasadzie zniszczenia przeciwnika. Oczywiście byłoby naiwnością twierdzenie, że pragnienie utrzymania konfliktu nie ujawniało się już wcześniej, a „rokosz sierpniowy” stanowił eksplozję jakiegoś ludowego gniewu, który uniemożliwił podtrzymanie deklarowanej zgody. Choć uważam krzyżowych rokoszan i walczących z nimi szyderców za autonomiczne podmioty społeczne i daleki jestem od spiskowych sugestii obu stron konfliktu oskarżających się wzajemnie o manipulacje i prowokacje, to nie ulega wątpliwości, że to nie aktorzy sierpniowego dramatu byli władcami „sceny narodowej przy Krakowskim Przedmieściu” (sami się zresztą za takich nie uważali). Pozwolono im na rozegranie dramatu radykalnego rozpadu wspólnoty, bo wszystkim był on na rękę. Od 2005 r. Polską rządzi koalicja POPiS, zgadzająca się w jednym: że dla obu stron korzystny jest nieustający i pogłębiający się konflikt, który zapewnia obu partiom monopol dwuwładzy.
Nie sądzę wprawdzie, że w tej kwestii zawarto jakieś porozumienie, że odbyła się jakaś POPiS-owa „Magdalenka”. Ale jest dla mnie oczywiste, że obaj liderzy rozumiejący politykę jako nieustanną konkurencję na przedstawienia (i mający za sobą bolesne doświadczenia marginalizacji) błyskawicznie rozpoznali, że rywalizacja będzie dla nich i dla ich ugrupowań o wiele bardziej korzystna niż współpraca. Ba: mogli nawet uznać, że będzie bardziej korzystna dla Polski. Oparty na konflikcie duopol miał wszak wszelkie szanse na zablokowanie dostępu do władzy innym ugrupowaniom. Przede wszystkim miał doprowadzić do marginalizacji lewicy oraz uniemożliwić rozrost radykalnej prawicy, co się generalnie, jak dotąd, udaje. Od 15 lat POPiS rządzi Polską niepodzielnie, stanowiąc najtrwalszą koalicję w dziejach politycznych kraju.
Jednego tylko politycy obu partii nie docenili – siły dramatycznej konfliktu, który dla podtrzymania istnienia i wytworzenia efektu autentyczności potrzebuje wciąż nowych i coraz ostrzejszych sporów. Jego zasadą nie jest właściwy polityce twórczy antagonizm, ale dążenie do unicestwienia przeciwnika.
Smoleńsk boleśnie dowiódł, że ta dramatyczna polityka jest jak najdosłowniej zabójcza. Po katastrofie teoretycznie mogło nastąpić nawrócenie, refleksja i przejście nie do jakiejś utopijnej jedności, ale do względnie racjonalnej polityki propaństwowego sporu, do antagonizmu rozwiązań, a nie statusowych rzezi o to, kto jest prawdziwym Polakiem. Zamiast tego konflikt się pogłębił i przeszedł w fazę wojny kulturowej i aksjologicznej, którą, niestety, we własnym interesie podtrzymał Kościół katolicki. A ponieważ ostatecznie w tej wojnie nie chodzi o znalezienie najlepszego rozwiązania, ale o potwierdzenie obrazu siebie, o twarz (a więc jedno z najwyższych dóbr jednostek i zbiorowości), konieczne jest pozbawianie przeciwników wszelkich praw do zachowania ich odmienności.
Pragmatyk i ideowiec
Katastrofa smoleńska wzmocniła polityczny konflikt o silne energie związane z czymś, co nienegocjowalne – zobowiązaniem wobec zmarłych. W kwietniu życzeniowo zaklinano rzeczywistość, głosząc, że będzie ono siłą łączącą – w sierpniu stało się jasne, że jest dokładnie odwrotnie. Deklarowany wielokrotnie obowiązek pamięci stał się podstawowym paliwem konfliktu i posłużył do zbudowania mocnej lini podziału na tych, którzy pozostają wierni swoim zmarłym, i tych, którzy chcą o nich jak najszybciej zapomnieć. Oczywiście pożałobny powrót do normalności był koniecznością dla wszystkich, nawet dla najbardziej straumatyzowanych przez śmierć swoich bliskich, ale właśnie wobec tej konieczności tak wielką rolę odgrywały comiesięczne rytualizacje będące syntetyczną reaktualizacją (by nie rzec – anamnezą) niemal sakralnego doświadczenia kwietniowej wspólnoty Krakowskiego Przedmieścia.
Niesiony zwykle na czele Marszów Pamięci wielki baner „Smoleńsk pamiętamy” był znakiem wierności zmarłym, zachowywanej mimo tego, że poza dniem miesięcznicy większość jej uczestników już żyła „normalnie”. Jarosław Kaczyński w swych comiesięcznych przemówieniach, wieńczących rytualno-protestacyjne zgromadzenie, przekształcał tę „normalność” w walkę, nadając rywalizacji politycznej znamiona misji, której celem było nie przejęcie władzy, ale przywrócenie etycznego i metafizycznego ładu.
Gdy od katastrofy smoleńskiej minął rok, a PiS nie zaprzestał organizowania miesięcznic, wydawało się, że ten upór jest nieracjonalny. Z każdym miesiącem kolejne demonstracje smoleńskie przyciągały coraz mniej uwagi. Pamiętam, jak późną wiosną 2014 r. znalazłem się na Krakowskim Przedmieściu i niemal niespodziewanie nadziałem się na czoło Marszu Pamięci – wyglądał jak zagubiona w tłumie turystów wycieczka albo dziwna pielgrzymka wędrująca przez turystycznie rozbawione miasto. A jednak miesięcznice, uznawane przez wielu za wyraz chorobliwej obsesji, okazały się skuteczne. Wierność wydarzeniu, trwałość przyjętych postaw, zachowywane w stopniu niespotykanym w polskiej polityce, a także opisywana już przeze mnie w „Tygodniku” („Wieczny nieodpoczynek”, nr 15/2018) rytualistyczna jedność czasu, miejsca i akcji doprowadziły do tego, że już, już – wydawałoby się – gasnące ceremonie powróciły w chwale i przepychu uroczystości państwowych.
O ile trudno uznać, że to posmoleńskie oskarżenia stanowiły bezpośredni powód, dla którego PO w ciągu kilku lat straciła większość poparcia, o tyle właśnie sprawa katastrofy stała się swoistym pudłem rezonansowym nagłaśniającym wszelkie jej potknięcia. I jeśli dziś komentatorzy zastanawiają się, jak to możliwe, że Platformie zaszkodził zegarek ministra Nowaka, Amber Gold i ośmiorniczki, a PiS-owi zdają się nie robić żadnej krzywdy afery równie poważne, a nawet poważniejsze, to zaryzykowałbym twierdzenie, że działa tu efekt posmoleńskiej „obsady ról”.
W jej efekcie Jarosław Kaczyński, postrzegany wcześniej jako polityczny awanturnik i intrygant, zajął na scenie pozycję osobiście zaangażowanego ideowca, którego celem są wartości wyższe niż pieniądze i władza. W roli „pragmatycznego” polityka, niekierującego się osobistą wiarą i niemającego żadnych poważnych zobowiązań, lecz zajmującego się rozwiązywaniem problemów i obsługiwaniem obywateli, obsadził się Donald Tusk. Pozornie wybrał dobrze, ale właśnie Smoleńsk doprowadził do tego, że sprawność państwa, która stała się jedyną racją działania jego i jego rządu, w pewnym momencie przestała wystarczać.
Można by się tu pobawić w psychoanalityczne hipotezy, że zadziałało nieczyste sumienie większości Polaków, którzy powróciwszy do „normalności”, czuli się winni wobec porzuconych z konieczności zmarłych i podświadomie odwrócili się od reprezentującej ową normalność Platformy. Ale ważniejszy (i bardziej namacalny) wydaje mi się efekt „pudła rezonansowego”: skoro Tusk uczynił sprawność państwa i dobrobyt obywateli jedynymi wartościami przeciwstawianymi wierności wobec zmarłych, to wszelkie, nieuchronne przecież pomyłki i potknięcia uderzały w same podstawy jego polityki, kwestionowały jego uprawnienie do władzy.
Kaczyński mógł i nadal może pozwolić sobie na błędy, wypowiedzi i działania problematyczne lub wręcz skandaliczne (jak słynny wybuch sejmowy z 2017 r.), bo zasadą jego działania nie jest sprawność państwa i obsługa obywateli (to mu zapewnia premier Morawiecki, którego zaangażowanie do grania tej roli było polityczno-performatywnym majstersztykiem), lecz „wartości”.
W tym kontekście za przełomowy moment dramatu posmoleńskiego uznałbym odkrycie jesienią 2012 r. błędów w identyfikacji ciał, co doprowadziło do konieczności ekshumacji i ponownych pochówków takich osób jak Anna Walentynowicz czy Ryszard Kaczorowski. Platforma skompromitowała się tam, gdzie sama lokowała żródło swego uprawnienia do sprawowania władzy – w zakresie procedur i pragmatyki. Comiesięczne zgromadzenie Antygon nie musiało już krzyczeć, że Kreon to tyran i morderca. Wystarczało spokojnie stwierdzić, że nie potrafi nawet dobrze pochować umarłych.
Kurtyna i apoteoza
Po zwycięstwie w 2015 r. PiS przejął całkowitą kontrolę nad sceną smoleńskich ceremonii. Kontynuacja miesięcznic nie miała sensu, bo z jednej strony groziły im kontrmanifestacje, a z drugiej – ich własna państwowa oficjalność. Dlatego w kwietniu 2018 r., w 96. miesięcznicę, Jarosław Kaczyński ogłosił, że to ostatnia taka uroczystość. „To nasz ostatni marsz. Doszliśmy do celu” – powiedział protagonista posmoleńskiego dramatu, spuszczając kurtynę na scenie narodowej, której wprawdzie nie ustanowił, ale którą opanował i uczynił areną swojego tryumfu.
Jego materialnym znakiem i dowodem są dwa pomniki, postawione właśnie w 2018 r. na placu Piłsudskiego: ofiar tragedii smoleńskiej i Lecha Kaczyńskiego. Ich układ jest taki, że figura prezydenta, autorstwa Stanisława Szwechowicza i Jana Raniszewskiego, wydaje się iść w stronę stojącego niemal dokładnie na wprost monumentu projektu Jerzego Kaliny. Ten z kolei składa się z czarnych schodów, stojących nad przykrytą szkłem częścią podziemną, symbolizującą zbiorowe mogiły Katynia. Według wyjściowej koncepcji oba pomniki miał połączyć „chodnik” z czerwonego granitu, naśladujący dywan, po którym głowa państwa wchodziła do rządowego Tu-154. Całe założenie stanowi więc monumentalną reinscenizację chwili wylotu do Smoleńska, a zarazem ma być jej symbolicznym przekroczeniem: czarne schody do samolotu interpretowane są też jako „schody do nieba”, więc pomnikowy prezydent Kaczyński nie idzie ku nim, by zginąć w katastrofie, ale by zostać ocalonym i zbawionym w niebie polskich bohaterów, do którego już zostali przyjęci – także dzięki niemu – pomordowani w Katyniu.
Ta zbawcza reinscenizacja stanowi ostatnią scenę dramatu smoleńskiego w wersji Jarosława Kaczyńskiego. Oczywiście została jeszcze kwestia wyjaśnienia przyczyn katastrofy i ukarania winnych, o czym prezes PiS mówi od lat, konsekwentnie wspierając „dochodzenie” Antoniego Macierewicza. Śledztwo nie należy jednak do porządku eschatologicznego, stanowiącego ramę dramatyzacji, których główną sceną było Krakowskie Przedmieście. Co miesiąc powtarzano przecież, że chodzi o pamięć ofiar, podstawowym znakiem protestujących był zaś krzyż, domagający się dopełnienia męczeńskiej śmierci aktem przeniesienia w wieczność i wniebowstąpienia. Gdy ten został zmaterializowany w pomnikach, żywi aktorzy mogli wreszcie zejść ze sceny.
Sprawy zamiast wartości
Trudno jednak uznać, że dramat posmoleński w ten sposób się zakończył. Trwa wszak ustanowiony przezeń konflikt, z którego nie widać wyjścia tak samo, jak nie było go widać 7 lat temu, gdy kończyłem książkę „Teatra polskie. Rok katastrofy” gestem bezradnego oczekiwania na „coś”, co pojawi się nie wiadomo skąd i zakończy niedający żyć klincz.
Czy i dziś nic innego nie pozostaje?
Gdy kilka dni temu zaczynałem pisać ten tekst, miałem nadzieję, że może jednak nie… Ironicznie i paradoksalnie, tę nadzieję obudziła pandemia, zrównująca nas wszystkich w zagrożeniu chorobą i śmiercią. Wymuszone przez nią radykalne zawieszenie normalności przez chwilę wydawało się nieść szansę na zakończenie stanu wojny, a przynajmniej na wzięcie go w czasowy nawias. Było tego wiele symptomów, choćby poparcie i sympatia, jaką zaczął się cieszyć minister zdrowia Łukasz Szumowski. Oczywiście było i jest jasne, że ewentualny sukces walki z wirusem PiS zdyskontuje politycznie, ale nadzieja szeptała, że może to nie mieć znaczenia i że nawet najbardziej anty-PiS-owska opozycja rozumie, jak dosłownie samobójcze byłoby życzenie rządzącym niepowodzenia.
Naprawdę przez chwilę myślałem, że pandemia zdoła przekonać polskich polityków, że nie musimy być jednością, ale mamy wspólne cele, dla realizacji których trzeba zawierać choćby taktyczne sojusze, działając w perspektywie dłuższej niż kadencja własnej władzy; że polityczny przeciwnik też może być sojusznikiem, a nie rywalem do ogrania i wzięcia pod but. Przez chwilę zamiast o „wartościach” rozmawiano o sprawach. Dla polskiej polityki mogło to być doświadczenie ożywcze.
Ale w sobotę 21 marca Jarosław Kaczyński udzielił stacji RMF FM wywiadu, w którym powiedział, że nie ma powodów, by wybory nie odbyły się 10 maja. Tydzień później wierni wykonawcy jego woli, których przez trzy tygodnie bez żalu nie oglądaliśmy, przegłosowali zmiany w kodeksie wyborczym. Szansa na prawdziwie „dobrą zmianę” została znów zmarnowana i wszystko wskazuje na to, iż tylko kolejna katastrofa może sprawić, że wyjdziemy z cienia poprzedniej.
Czy wtedy będzie jeszcze sens pytać o sens? ©",DARIUSZ KOSIŃSKI,06.04.2020,https://www.tygodnikpowszechny.pl/dekada-katastrofy-162981
109,CZY JEZUS LUBI UBI?,"Nie jest zaskoczeniem, że z powodu COVID-19 papież Franciszek odkrywa dla katolików bezwarunkowy dochód podstawowy. Zadziwia raczej, że dzieje się to dopiero teraz. Ale przecież lepiej późno niż wcale.","W Niedzielę Wielkanocną do trwającej w najlepsze debaty o dochodzie podstawowym (jej przebieg mogą Państwo prześledzić czytając poprzednie wpisy z cyklu #WośSięJeży) włączył się papież Franciszek. W liście do Światowego Spotkania Ruchów Ludowych napisał, że pandemia COVID-19 to może być dobry czas na wprowadzenie „powszechnej pensji podstawowej”. Mogłaby ona – czytamy w liście – „przywrócić godność wielu szlachetnym i społecznie potrzebnym zadaniom, które wykonujecie”. W ten sposób – pisze papież – „można osiągnąć cel, który jest jednocześnie humanistyczny i chrześcijański”. To znaczy sprawić, by żaden pracownik nie był już dłużej „wyzuty ze swoich praw”. Pełna wersja papieskiego listu dostępna jest tutaj.
Wieść o liście natychmiast stała się globalnym newsem dużego kalibru. Nie bez przyczyny. Franciszek nigdy dotąd nie udzielił tak konkretnego poparcia dla idei dochodu podstawowego. W swym społecznym nauczaniu ograniczał się raczej do ostrożnej i dość ogólnej krytyki stanu stosunków społecznych. Stronił nawet od użycia słowa „kapitalizm”. Podobnie zachowywali się jego współpracownicy, czego doświadczyłem rozmawiając kilka miesięcy temu z Luigino Brunim, włoskim ekonomistą uważanym za jednego z papieskich doradców (pełną wersję rozmowy znajdziecie tutaj). Spytałem Bruniego wprost o dochód podstawowy, ale nie chciał udzielić jednoznacznej odpowiedzi. Dociskany, zwracał wręcz uwagę na sprzeczności dochodu podstawowego ze społeczną nauką Kościoła. W tym kontekście niedzielne poparcie papieża dla idei UBI jest jeszcze bardziej godne uwagi. Zwłaszcza że orędownicy dochodu podstawowego ochoczo podchwycili słowa Franciszka, nazywając je nawet „gamechangerem”. Czyli momentem, który w żywej debacie o UBI wiele zmieni. 
Czy słowa Franciszka faktycznie oznaczają, że cała wcześniejsza rezerwa Kościołów (nie tylko katolickiego) wobec rozwiązań polityczno-ekonomicznych przypominających dochód podstawowy momentalnie stopnieje? To oczywiście nie takie proste. Wiele pozostaje wciąż do wyjaśnienia.
1. Zacznijmy od samych słów papieża Franciszka. Warto zwrócić uwagę, że nie napisał on o „bezwarunkowym dochodzie podstawowym”, lecz o „bezwarunkowej pensji podstawowej”. Nie jest to bynajmniej przejęzyczenie. Wydaje się, że Franciszek chciał wyraźnie podkreślić kluczowy związek owego dochodu z pracą. Dlatego „pensja”, a nie „dochód”. Kryje się za tym podstawowa obawa wobec UBI, płynąca ze strony chrześcijańskiego, i pewnie nie tylko chrześcijańskiego mainstreamu. Z tym oderwaniem UBI od obowiązku świadczenia pracy problem ma pewnie niejeden z czytelników tej kolumny – niezależnie od tego, w co i jak mocno wierzy.
Podstawowy zarzut brzmi tak: dochód podstawowy będzie zniechęcał ludzi do pracy. Tym samym będzie stał w sprzeczności z pewnym wyimaginowanym naturalnym porządkiem, w którym praca nadaje ludzkiemu życiu sens i wartość. Ludzie bez pracy się posypią. Posypią się społeczeństwa i państwa. Posypie się cały otaczający nas ład. Obawy te nachodzą czasem pewnie nawet tych, którzy na ideę dochodu podstawowego patrzą skądinąd łaskawie.
Z tym problemem najlepiej zmierzyć się od razu. Wskazując, że dochód podstawowy jako alternatywa wobec pracy NIE JEST tym, czego pragną jego zwolennicy. Więcej nawet. Wizja (niczym w kreskówce dla dzieci z 2008 roku pt. „Wall-E”), w której ludzkość popada z braku pracy w bezczynną gnuśność, to... projekcja przeciwników dochodu podstawowego.
Jest to projekcja błędna z kilku powodów. Po pierwsze dlatego, że w prawdziwym świecie jesteśmy przecież po przeciwnej stronie skali. Pracujemy raczej bardzo dużo niż bardzo mało (kto nie wierzy, niech spojrzy na coroczne dane OECD na ten temat). W Polsce w ciągu 15 lat współczynnik zatrudnienia (odsetek aktywnych zawodowo osób w wieku produkcyjnym) wzrósł z 50 do 70 proc. Rósł nawet w latach 2016-2020, gdy zaczął się rozpędzać (rzekomo dezaktywujący zawodowo) program 500 plus. 
Co z tego wynika? Ano to, że tu i teraz, w rzeczywistości współczesnego kapitalizmu, dochód podstawowy nie jest alternatywą dla pracy. Nie jest promowaniem bierności i gnuśności. Przeciwnie. W prawdziwym życiu jest realnym wzmocnieniem pracujących! Daje im bowiem dodatkowy argument w negocjacji z pracodawcą. Owszem, czasem prowadzić może do odmowy pracy. Ale nie jakiejkolwiek pracy, lecz pracy na takich (w domyśle: pozbawiających godności) warunkach. Dlatego UBI nie stoi w sprzeczności ze słowami papieża. Przeciwnie: jeśli chrześcijaństwo zbudowane jest na uznaniu godności każdej jednostki ludzkiej, to UBI właśnie tę godność wielu jednostkom ma szansę przywrócić.
Czytaj także: Rafał Woś: Na wirusa 500 plus plus
Oczywiście będą istnieć pytania o przypadki graniczne. Belgijski filozof Philippe Van Parijs (jeden z nielicznych zwolenników tzw. marksistowskiego libertarianizmu) nazwał to „dylematem surfera”. Co począć z tymi, którzy wezmą dochód podstawowy i wycofają się z życia społecznego i produkcyjnego, całymi dniami oddając się surfowaniu albo siedzeniu przed telewizorem, chodzeniu po lesie lub czymukolwiek innemu, co uważa się za bezproduktywne? Czy społeczność ma machnąć na nich ręką? Czy musi ich jakoś wciągnąć do gry? 
Na te dylematy można sobie wyobrazić wiele odpowiedzi. Brytyjski ekonomista Anthony Atkinson proponował na przykład, żeby byli oni zobowiązani do wykonywania pracy „społecznie użytecznej” na rzecz dobra wspólnego. Inni twierdzą, żeby nie przesadzać. Przekonują, że z pozornego lenistwa czy pięknoduchostwa powstaną nierzadko rzeczy piękne. A co, jeśli ów surfer pracuje nad nową teorią względności, która umożliwi nam np. podróże w czasie? Czy można go nazwać „nierobem”? A może jako społeczeństwo powinniśmy dopuścić istnienie szarej surferskiej strefy, w której – z dala od codziennego kołowrotka – może się wykluć coś cennego? Czy taki na przykład Karol Darwin mógłby opracować teorię ewolucji, gdyby nie był bogaty z domu i nie musiał martwić się o to, czy złapie kolejną chałturę albo grant badawczy?
2. Inny argument, zgodnie z którym UBI jest rzekomo nie do pogodzenia z Biblią, ma związek z chciwością. „Dostaniesz 1000 dolarów, to zaraz zapytasz, dlaczego nie 1500. Dostaniesz 1500, więc dlaczego nie 2000” – tak na pytanie o dochód podstawowy odpowiedział ewangelicki kaznodzieja Chuck Bentley. Zacytował nawet (a jakże!) odpowiedni fragment Pisma. „Kto kocha się w pieniądzach, pieniądzem się nie nasyci; a kto się kocha w zasobach, ten nie ma z nich pożytku” (Koh 5,9). 
Takie pryncypialne potępienie chciwości trąci jednak hipokryzją. Zwłaszcza wobec skali problemu nierówności majątkowym we współczesnym kapitalizmie. Tym, co je napędza, jest przecież zjawisko rentierstwa. Fakt, że w ciągu ostatnich 30 lat tak mocno urosła liczba światowych miliarderów, nie jest przecież związany z ich pracą w sensie dosłownym. Wzrost majątków polega raczej na akumulacji kontrolowanego przez nich kapitału. Jasne, że większość współczesnych bogaczy, od Bezosa po Sołowowa, pracuje. Mają biura, podróżują i ubijają interesy. Trudno jednak nie zauważyć, że coś ich pracę odróżnia od pracy większości z nas. Oni robią to raczej dla przyjemności niż z konieczności. Dzieje się tak dlatego, że tak naprawdę ich dochody mają charakter rentierski. Praca jest dla nich rozrywką.
Czytaj także: Rafał Woś: Kto się boi pokonania kryzysu?
Pytanie, czy którykolwiek Kościół kiedykolwiek im tego rentierstwa zabronił? Albo nazwał je wprost niemoralnym i niemożliwym do pogodzenia z tym, co mówi Pismo? Chyba nie. Wokół bogatych chodzi się raczej na paluszkach. Jeśli napomina, to delikatnie i w sposób raczej zawoalowany. Ale skoro tak, to dlaczego zabraniać stosowania mechanizmu rentierstwa powszechnego na poziomie maluczkich? A przecież dokładnie tym jest – co do zasady – mechanizm dochodu podstawowego. To przeniesienie logiki rentierstwa w wersji mini na poziom powszechny. Czy godzi się więc przypowieść o uchu igielnym stosować tylko wobec maluczkich? Tylko ich chłostać, że są chciwi: mając 1500, chcą 2000. A nie wobec silnych, którzy operują na liczbach o dalece większej ilości zer? Czy nie spełnia to definicji hipokryzji?
3. Streszczę na koniec treść pewnego kazania. Idzie to tak: przez większą część historii ludzkości ubóstwo było spowodowane przez niedostatek. Nie było wystarczająco dużo jedzenia, by wykarmić do syta wszystkich. Zbyt mało domów, by każdy mógł zamieszkać w godnych warunkach. Zbyt mało szkół, by każdy mógł otrzymać porządną edukację. Tak było kiedyś. Ale dziś już tak nie jest. Ludzkość ma dziś wystarczająco dużo jedzenia, by nakarmić wszystkich ludzi do syta, a nawet zdrowo. Starczy mieszkań, by wszyscy mogli mieć dach nad głową. Szkół i nauczycieli też jest pod dostatkiem. Problemem jest pieniądz. Zbyt wielu ma zbyt mało pieniędzy, by kupić porządne jedzenie, mieć normalny dom i warunki do tego, by się w spokoju uczyć. Problemem naszych czasów nie jest brak zasobów. Problemem jest zły i nierówny podział tych zasobów.
To kazanie zostało wygłoszone kilka lat temu przez pastora Rogera Lee Raya ze Springfield w stanie Missouri w USA. Kazanie (jego pełna wersja tutaj) brzmi tak, jakby mogło w każdej chwili zakończyć się wezwaniem do wprowadzenia uniwersalnego bezwarunkowego dochodu podstawowego. Nie przychodzi mi do głowy żaden powód, dla którego jego autorem nie mógłby być papież Franciszek, Jan Paweł II lub inny społecznie wrażliwy katolicki duchowny. To kolejny dowód, że logika UBI nie jest w żaden sposób sprzeczna z duchem chrześcijańskim.
To nie jest tak, że dochód podstawowy kłóci się z chrześcijaństwem na jakimkolwiek istotnym polu. Epidemia, z którą się teraz zmagamy, to doskonały czas, by zrobić w jego sprawie kolejny krok.
Polecamy: Woś się jeży - autorska rubryka Rafała Wosia co czwartek w serwisie ""TP""",RAFAŁ WOŚ,16.04.2020,https://www.tygodnikpowszechny.pl/czy-jezus-lubi-dochod-podstawowy-163101
110,BE JAK BEZROBOTNY,"Firmy w Polsce znów zaczynają zwalniać pracowników. To zła wiadomość – także dlatego, że przez ostatnie trzydzieści lat walkę z bezrobociem sprowadziliśmy do walki z bezrobotnymi.","Przez aż dwie z trzech dekad wolnego rynku w Polsce bezrobotny był jedną z najważniejszych postaci życia publicznego. W jego obronie zrodził się ruch polityczny. Kandydaci w kolejnych wyborach parlamentarnych poświęcali mu wiele uwagi w swoich programach. Dla autorów kabaretowych stał się figurą właściwie obowiązkową, pokazywaną zwykle w znoszonym dresie, czapce bejsbolówce i z niepełnym uzębieniem.
Doczekał się nawet odmian regionalnych. Wiejska przesiadywała zrezygnowana na ławeczce przed sklepem, jak bohaterowie popularnego swego czasu serialu. Miejska, zdecydowanie młodsza i bardziej agresywna, w powszechnym wyobrażeniu spędzała całe dnie na wyścigach zdezelowanymi golfami, słuchaniu rapu i organizowaniu się w osiedlowe gangi.
Bezrobotny zszedł nam z oczu niepostrzeżenie. Jego miejsce w politycznej agendzie najpierw zajął emigrant zarobkowy, a potem odbiorca 500 plus i innych programów. W końcu – ktoś, kto po kilkunastu latach wysokiego bezrobocia bierze wreszcie na pracodawcach sprawiedliwy odwet na tzw. rynku pracownika. Gdy 4 marca minister Łukasz Szumowski ogłaszał na konferencji prasowej wykrycie pierwszego polskiego przypadku COVID-19, w urzędach pracy zarejestrowanych było 909 400 bezrobotnych, czyli zaledwie 5,4 proc. Polaków w wieku produkcyjnym. Bardzo blisko pułapu 4,4 proc. uznawanego w naszym kraju przez część ekonomistów za tzw. naturalną stopę bezrobocia, niezależną od sytuacji ekonomicznej.
Kryzys ex machina
W kwietniu, jak wynika z danych opublikowanych przez Ministerstwo Rodziny, Pracy i Polityki Społecznej, liczba zarejestrowanych bezrobotnych wzrosła już o około 58 tys. osób. W kolejnych miesiącach będzie znacznie gorzej. Pierwszego uderzenia bezrobocia eksperci rynku pracy spodziewają się pod koniec czerwca, gdy na zwykły o tej porze skok liczby osób rejestrujących się w pośredniakach (koniec roku szkolnego) nałożą się efekty pierwszych zwolnień grupowych z końca marca i kwietnia.

LECH MAZURCZYK
Co dalej? To w głównej mierze zależy od tempa odmrażania polskiej gospodarki. Minister rozwoju Jadwiga Emilewicz zasugerowała, że ostatnie epidemiczne zaostrzenia mogłyby zniknąć do połowy lipca, co pozwoliłoby wykorzystać w pełni przynajmniej drugą połowę wakacji. Epidemii w Polsce nadal daleko do wygaśnięcia, trudno więc potraktować takie zapowiedzi jako coś więcej niż pobożne życzenia. Dlatego większość ekspertów rynku pracy uważa, że na koniec roku odsetek bezrobotnych Polaków może się zbliżyć do 10 proc., czyli do poziomu odnotowanego ostatni raz na początku 2016 r. Dla pełnego obrazu trzeba więc od razu dodać, że od tamtej pory polski system wspomagania osób pozbawionych zatrudnienia padł ofiarą niemal całkowitego demontażu, przeprowadzonego z premedytacją przez egzotyczną koalicję kolejnych rządów PiS i samorządowców.
Toruń, Kielce, Gniezno, Pleszew, Sandomierz, Żywiec – to tylko kilka z kilkunastu polskich powiatów, gdzie w ostatnich miesiącach „dostosowano wielkość zatrudnienia” w powiatowych urzędach pracy do aktualnej stopy bezrobocia, najczęściej po prostu zwalniając doświadczonych urzędników albo przesuwając ich do innych zadań. W małych miejscowościach dochodziło nawet z tego powodu do komicznych sytuacji: zwolnieni urzędnicy rejestrowali się w byłym miejscu pracy, przez co stopa bezrobocia szła nagle w górę i dyrekcja urzędu musiała dokonywać kolejnego „dostosowania”, przyjmując zwolnionych ponownie do pracy.
Brak pieniędzy – to najczęstszy powód. W 2016 r. Fundusz Pracy przeznaczył na aktywne formy przeciwdziałania bezrobociu 6,2 mld zł. Rok później już 5,77 mld zł. W zeszłym roku wydatki na ten cel spadły do 2,76 mld zł. Spadek nakładów wydaje się zrozumiały w obliczu malejącego bezrobocia. Problem w tym, że wiosny na rynku pracy rząd nie wykorzystał na przygotowania do czegoś, co w gospodarce wolnorynkowej jest nieuniknione, czyli dekoniunktury. Przeciwnie, potraktowano to jak okazję do doraźnych budżetowych oszczędności i przesunięć. Po protestach lekarzy stażystów Sejm pospiesznie znowelizował budżet, obciążając Fundusz Pracy dofinansowaniem zarobków młodych medyków. W tej sytuacji za sukces trzeba uznać odrzucenie przez rząd postulatów organizacji przedsiębiorców, które domagały się obniżenia składki na FP z 2,45 do 1,45 proc. wynagrodzenia „w obliczu sukcesywnie malejącej stopy bezrobocia”. Rząd PiS zdawał się podzielać przekonanie przedsiębiorców, że jedynym problemem polskiego rynku pracy po wsze czasy będzie odtąd tylko brak pracowników.
– Ministerstwo Rodziny, Pracy i Polityki Społecznej ma dziś długą nazwę, ale to urząd wydmuszka – mówi jeden z byłych wiceministrów tego resortu, prosząc o niepodawanie nazwiska. – Zwolniono doświadczonych dyrektorów i kierowników, którzy pracowali na tych stanowiskach czasem i po kilkanaście lat. Ich miejsce pozajmowali głównie ludzie związani z politykami partii rządzącej, czasem w ogóle niezwiązani zawodowo z problematyką społeczną.
Obywatel kategorii B
Epidemia COVID-19 stawia więc polskie państwo w obliczu zagrożenia, na jakie nie jest ono kompletnie przygotowane. Tym razem nie chodzi jednak o samą chorobę, lecz o gwałtowny skok bezrobocia, którego nikt nie mógł wyczytać z prognoz makroekonomicznych.
– Kiedy przejrzałem pierwszą wersję ustawy o tarczy antykryzysowej i nie znalazłem w niej ani jednej wzmianki o bezrobotnych, byłem zdziwiony – mówi prof. Ryszard Szarfenberg, badacz polityki społecznej. – Gdy nie wyszukałem ich także w dwóch kolejnych, zdziwienie zamieniło się w rozgoryczenie. To niestety wygląda tak, jakby zdaniem rządzących obywatel zasługiwał na pomoc tylko wtedy, kiedy pracuje, płaci podatki i zwiększa PKB.
Zaniedbania Polski w sferze pomocy dla bezrobotnych są, jak mówi Szarfenberg, wieloletnie. Winny jest nie tylko PiS. Eksperci rynku pracy i część ekonomistów od lat przypominają politykom, że Polska ma najniższą wśród wszystkich krajów OECD wysokość zasiłku dla bezrobotnych w relacji do ostatniej wypłaconej pensji. Podstawowa stawka na rękę wynosi obecnie 741,87 zł przez pierwsze 3 miesiące prawa do zasiłku, a przez kolejne – 592,52 zł. Kwoty te ulegają podwyższeniu lub obniżeniu w zależności od stażu pracy. Realnie zasiłki w Polsce stanowią jednak około 30 proc. pensji minimalnej. Tymczasem Międzynarodowa Organizacja Pracy już w latach 50. ubiegłego stulecia zarekomendowała stawkę zasiłku na poziomie co najmniej 50 proc. minimalnego wynagrodzenia.
Rząd w połowie maja zapowiedział podwyżkę świadczenia do 1,2 tys. zł i trzymiesięczny dodatek antyrecesyjny w wysokości 1300 zł. Prawa do zasiłku nadal nie będą jednak mieć osoby pracujące na posadach sezonowych albo zatrudnione na umowach cywilnoprawnych.
– Obawiam się, że statystyki bezrobocia już nie oddają jego prawdziwej skali, a będzie z tym tylko gorzej – mówi prof. Szarfenberg. – Niski zasiłek i ograniczenia w prawie do tego świadczenia sprawiają, że wiele osób będących de facto bezrobotnymi nie rejestruje się w urzędach. Ministerstwo pracy mówi o niespełna 60 tys. nowych bezrobotnych w kwietniu. Tymczasem badania niezależnych instytucji pokazują już opinie ponad 50 proc. Polaków o gwałtownym pogorszeniu sytuacji bytowej. Z danych ZUS, do których dotarły media, wynika, że tylko w kwietniu z listy płatników wyrejestrowano aż 165,5 tys. osób.
Bezrobocie i zasiłki od zawsze były ulubionym tematem do politycznych harców. Już pierwszy projekt tego typu, wprowadzony na rządową wokandę w 1911 r. przez gabinet brytyjskiego premiera Herberta Henry’ego Asquitha, zebrał baty zarówno ze strony torysów, obawiających się o stabilność budżetu, jak i brytyjskich komunistów, którzy w zasiłkach upatrywali środek przeciwbólowy mający powstrzymać masy przed rewolucją. Do złudzenia podobną rozpiętość ma także współczesna polska debata o wysokości zasiłków dla bezrobotnych. Z jednej strony słychać obawy części pracodawców, że dodatkowe 5 mld zł, które budżet będzie musiał wydać na wyższe zasiłki, rozhuśta finanse publiczne. Z drugiej zaś dobiegają głosy polityków, że wyższe zasiłki doprowadzą do wzrostu bezrobocia, bo pracodawcom łatwiej będzie skreślać kolejne nazwiska z listy płac.
Nad pierwszym argumentem nie warto się nawet pochylać w sytuacji, kiedy rząd uruchamia dziś pakiety antykryzysowe idące w dziesiątki miliardów złotych. Mit wysokich zasiłków utrwalających rzekomo bezrobocie jest o wiele groźniejszy – także dlatego, że towarzyszy polskiej debacie publicznej praktycznie od końca lat 90. Przeciwnicy podnoszenia świadczeń powołują się na wyniki ówczesnych badań OECD.
Szkopuł w tym, że – jak zauważa Ryszard Szarfenberg – ich autorzy doszli do takich wniosków jedynie w odniesieniu do bogatych państw opiekuńczych, które w tamtym czasie oferowały bezrobotnym bardzo wysokie zasiłki, do tego wypłacane przed długi czas.
– Rozciąganie tamtych konkluzji na współczesne polskie realia jest zwykłą manipulacją – kwituje badacz.
Siła stereotypów
Skąd więc to niemal powszechne przekonanie, że wydatki na walkę z bezrobociem to pieniądze, które można wydać mądrzej? Przez pierwsze dwie dekady wolnego rynku pracodawcom i części ekonomistów udało się namalować wizerunek bezrobotnych jako hamulcowych transformacji. Walkę ze zjawiskiem bezrobocia sprowadzono praktycznie do walki z samymi bezrobotnymi. W 2004 r. społecznie wrażliwy tygodnik „Polityka” w raporcie zatytułowanym „Bezrobotni nierobotni” opisywał problem, jaki walcząca o cywilizacyjny awans Polska ma z bezrobotnymi. Jeden z bohaterów materiału na pytanie, dlaczego nie pracuje, odpowiadał: „Nie robim, bo się ujebiem”. Nawet autorzy „Diagnozy Społecznej”, największego cyklicznego badania socjologicznego w Polsce, nie uchronili się przed krzywdzącymi uproszczeniami, pisząc w 2009 r. o bezrobotnych kobietach, które „z pewnością nie podjęłyby pracy, nawet gdyby rynek je wzywał; dzięki zaś zarejestrowaniu w urzędzie otrzymują, podobnie jak pracujący na czarno, »ekstra-prezent« od państwa – bezpłatne ubezpieczenie zdrowotne i przez pewien czas comiesięczny zastrzyk finansowy”.
Znamienne, że skrzywionego wizerunku bezrobotnych media i badacze nie wypatrzyli raczej na ulicy. Irena Reszke, autorka książki „Wobec bezrobocia. Opinie, stereotypy”, pod koniec lat 90. precyzyjnie oszacowała uczucia Polaków do osób bez pracy. Okazało się, że określenie „bezrobotny” aż u 55,7 proc. ankietowanych budziło skojarzenia pozytywne lub neutralne, zbudowane na osobistych doświadczeniach utraty pracy lub kontaktach ze znajomymi czy krewnymi, którzy także doświadczyli bezrobocia. Dominowało tu przekonanie, że utrata etatu jest jednym z wielu zdarzeń losowych, na które nie ma się większego wpływu. Kolportowany w mediach wizerunek bezrobotnego, który „jest sam sobie winien” lub z wyrachowania woli pozostawać na państwowym garnuszku, podzielało natomiast tylko 10,2 proc. badanych.
Siła medialnego stygmatyzowania grupy, którą w pewnym momencie uznano za hamulcowych polskiej transformacji gospodarczej, była jednak bardzo duża. Badanie CBOS z 2001 r. na temat źródeł utrzymania osób bez pracy pokazało przepaść, jaka dzieliła już codzienność polskich bezrobotnych od wyobrażeń reszty społeczeństwa. 47 proc. wszystkich zapytanych o źródła utrzymania osób bez pracy wskazało na pomoc społeczną, instytucje charytatywne i Kościół. Wśród samych bezrobotnych odsetek takich samych odpowiedzi wyniósł tymczasem 12. Odwrotne proporcje badacze uzyskali przy pytaniu o oszczędności: 20 proc. ankietowanych bezrobotnych wskazało właśnie na nie jako na dodatkowe źródło utrzymania w trakcie poszukiwania pracy. Wśród wszystkich uczestników badania takiego zdania było tymczasem tylko 3 proc.
Miary normalności
Przez 26 z 30 lat wolnego rynku w Polsce wskaźnik bezrobocia utrzymywał się powyżej 10 proc., chwilami przekraczając nawet 20 proc. W rezultacie wielu przedsiębiorców nabrało przeświadczenia, że olbrzymia przewaga popytu nad podażą jest naturalnym stanem polskiego rynku pracy. W obecnym kryzysie widzą natomiast „powrót do normalności”. Z ich punktu widzenia kluczowa wydaje się więc również odpowiedź na pytanie o tempo powrotu „rynku pracodawcy”.
Wiele wskazuje bowiem na to, że załamanie rodzimej gospodarki nie będzie tak dotkliwe, jak w zamożniejszych od Polski krajach Europy Zachodniej, którym Komisja Europejska w prognozie sprzed kilkunastu dni wieszczy wprost katastrofę. Przy zapowiedziach spadku PKB Włoch, Hiszpanii, które stracą w tym roku ponad 9 proc., czy nawet na tle Niemiec, których gospodarka skurczy się o 6,5 proc., spadek polskiego PKB o 4,3 proc. rzeczywiście wygląda jak najniższy wymiar kary.
Optymizm autorów prognozy opiera się na porównaniu prostych parametrów poszczególnych gospodarek, w którym wyraźnie rysuje się tymczasowa przewaga polskiej: niski w odniesieniu do unijnej średniej odsetek mieszkańców zatrudnionych w sektorze usług, zwłaszcza turystyki, w którą pandemia uderzyła z największą siłą; niewielki udział tejże turystyki w polskim PKB; wciąż duża liczba zakładów przemysłowych, które produkują na eksport. I to dla różnych branż. Słowacja, która kilkanaście lat temu związała się na dobre i na złe z przeżywającym obecnie wielkie trudności sektorem motoryzacyjnym, w tym roku wyhamuje o 6,7 proc.
Jej sytuację komplikuje dodatkowo obecność w strefie euro, a tym samym brak swoistego zderzaka, jakim dla każdej gospodarki jest różnica kursowa. Przez ostatnie 12 miesięcy euro podrożało do złotego o ponad 5 proc. i o tyle polscy eksporterzy mogą dziś obniżyć ceny dostaw dla kontrahentów płacących w unijnej walucie, nie tracąc przy tym na rentowności. Słowackie montownie samochodów czy centra usług dla biznesu w Wilnie czy w Tallinie, gdzie również płaci się już w euro, w walce o zagraniczne zlecenia będą zatem musiały sięgnąć do kieszeni o wiele głębiej niż ich polscy rywale.
W powtarzanej przez ekonomistów litanii przewag naszej gospodarki poczesne miejsce nadal zajmują także niskie koszty zatrudnienia. Z szacunków Eurostatu wynika, że godzina pracy Polaka w 2018 r. (nowszych opracowań na razie brak) kosztowała średnio 10,1 euro i taniej można było ją zlecić tylko w Bułgarii (5,4 euro), Rumunii (6,9 euro), na Litwie (9 euro), Węgrzech (9,2 euro) i na Łotwie (9,3 euro). W porównaniu z 2017 r. koszty polskiej pracy wzrosły wprawdzie o 6,8 proc., ale nadal są niezwykle atrakcyjne – zwłaszcza w zestawieniu z duńskimi (43,5 euro za godzinę), belgijskimi (39,7 euro), szwedzkimi (36,6 euro), holenderskimi (35,9 euro), francuskimi (35,8 euro) czy niemieckimi (34,6 euro). Jeśli potwierdzą się prognozy ekonomistów i po głębokiej tegorocznej recesji gospodarki odbiją w przyszłym roku w górę (Bruksela szacuje, że w tym roku PKB UE skurczy się o 7,4 proc., ale w 2021 r. odnotuje aż 6,1 proc. wzrostu), dla firm w najlepszej kondycji nastanie wówczas okres żniw.
Dlatego trudno nie mieć wrażenia, że część przedsiębiorców i wspomagających ich ekonomistów w debacie publicznej z premedytacją przerysowuje zagrożenie bezrobociem w najbliższych miesiącach. Cel? Przygotować podatny grunt pod rozmowy o ponownej deregulacji rynku pracy i pod dalsze obniżki wynagrodzeń, które jeszcze bardziej zwiększą konkurencyjność ich firm w nowej, postpandemicznej rzeczywistości wspólnego unijnego rynku. Jeszcze kilka miesięcy temu środowisko uskarżało się na brak około dwóch milionów rąk do pracy. W marcu, tuż przed zamknięciem granic, Rzeczpospolitą opuściło w pośpiechu kilkadziesiąt tysięcy obywateli Ukrainy, pogłębiając jeszcze bardziej tę lukę. W kontekście tych informacji zapowiedzi 14-procentowej stopy bezrobocia w Polsce na koniec roku wydają się zatem, delikatnie mówiąc, zbyt pesymistyczne.
Jak mówi dr hab. Agnieszka Chłoń-Domińczak, ekonomistka zajmująca się polityką społeczną, w odpowiedzialny sposób można dziś prognozować zagrożenie bezrobociem w przedziale 8-9 proc. na koniec roku. To oznacza, że do sylwestra pracę straci około 700 tysięcy osób. Straszenie dwukrotnie wyższym wskaźnikiem będzie jednak w tej sytuacji takim samym nadużyciem jak mówienie, że te 700 tys. Polaków nieodpowiedzialni kapitaliści składają właśnie na ołtarzu zysków. ©℗",MAREK RABIJ,25.05.2020,https://www.tygodnikpowszechny.pl/be-jak-bezrobotny-163503
111,"DZIEŁA, KTÓRE MAJĄ GŁOS",Wiele średniowiecznych krucyfiksów przemawiało do pobożnych wiernych. Dosłownie.,"Wśród legend związanych z dziełami sztuki sakralnej ważne miejsce zajmują opowieści o cudownym ożywieniu świętego wizerunku. Fenomen popularności legend o mówiących krucyfiksach łączy się szczególnie z późnym średniowieczem.
Był to czas przemian religijności Europejczyków. Nastąpił zwrot ku duchowości indywidualnej, osadzonej w koncepcjach mistycznych, określanej mianem devotio moderna (nowa pobożność). W rezultacie w XIV i XV w. powstawały nie tylko krucyfiksy, które miały do kogoś przemówić, ale także rozmaite przedstawienia popularyzujące legendy o tego typu cudach. Niektóre z tych dzieł nie przetrwały, ale wiemy o nich dzięki zachowanym źródłom pisanym.
Ożywienie krucyfiksu nie musiało ograniczać się jedynie do słów. Według legend św. Jadwigi Śląskiej oraz Jadwigi Andegaweńskiej Chrystus nie tylko do każdej z nich przemówił, ale także pobłogosławił, odrywając rękę od krzyża. Ten akurat motyw mógł zagościć w wyobraźni odbiorców pod wpływem dramatyzacji liturgicznych, szczególnie wielkopostnych i wielkanocnych, do których używano często figur animowanych, z ruchomymi kończynami.
CZYTAJ WIĘCEJ: „TYGODNIK” NA WIELKANOC 2020 >>>
Zaginione skrzydła
Jednym z najcenniejszych źródeł dla badacza zajmującego się dawną sztuką sakralną są protokoły wizytacji biskupich – dzięki nim możemy się dowiedzieć, co znajdowało się w świątyniach kilkaset lat temu. Wiele ciekawych informacji o wyposażeniu katedry na Wawelu znajdziemy w protokołach wizytacji biskupa Andrzeja Trzebickiego z lat 1670–1672. Należy do nich opis niezachowanych niestety skrzydeł ołtarza, w którego środkowej części znajdował się tzw. Krucyfiks królowej Jadwigi. Dziś rzeźba ta wstawiona jest w XVIII-wieczny ołtarz, ale w XVII w. istniała jeszcze gotycka nastawa w formie tryptyku. Wówczas gotyckie malowidła na skrzydłach były widoczne tylko na rewersach, czyli stronie eksponowanej po zamknięciu ołtarza, podczas gdy awersy, widoczne przy otwarciu, były obite czarnym aksamitem – na którym wisiały wota, jako że krucyfiks uchodził za cudowny i otoczony był kultem.
Po zamknięciu ołtarza można było obejrzeć cztery malowane kwatery (po dwie na każdym skrzydle), ukazujące pobożne kobiety, do których przemawia krucyfiks. Były to święte Brygida oraz Jadwiga Śląska, a także Jadwiga Andegaweńska i krakowska księżna Kinga. Dwie ostatnie ukazano na ołtarzu, choć kanonizacji doczekały się dopiero w XX w. (Kinga została jednak beatyfikowana w 1690 r.).
Trudno powiedzieć, kiedy powstały zaginione skrzydła tryptyku; wiemy jednak, że w ramach procesu beatyfikacyjnego księżnej Kingi spisano w 1684 r. ekspertyzy dzieł sztuki potwierdzających jej kult. W roli rzeczoznawców wystąpiło wówczas dwóch krakowskich malarzy. Ocenili oni malowidła z owych skrzydeł jako pochodzące sprzed dwustu lub więcej lat. Zakłada się zatem, że mogło to być dzieło z połowy XV w. Niewykluczone, że pierwotnie niewiasty z krucyfiksami zdobiły awersy skrzydeł, na rewersach zaś widniały inne przedstawienia – może Chrystus Mąż Boleści i Matka Boska Bolesna? Tryptyk poddano renowacji w 1634 r. (wtedy umieszczono w tle srebrną blachę) i wówczas prawdopodobnie zakryto zniszczone przez upływ czasu rewersy czarnym aksamitem, a skrzydła zamontowano odwrotnie, aby aksamit z wotami widoczny był w otwarciu nastawy.
Święte możne
Cztery wymienione niewiasty łączył nie tylko epizod rozmowy z krucyfiksem, ale także pochodzenie z wyższych sfer. Księżna Kinga (zm. 1292 r.), żona Bolesława Wstydliwego, przywdziawszy po śmierci męża habit, zakończyła życie w ufundowanym przez siebie klasztorze klarysek w Starym Sączu. Tam właśnie miał do niej – wedle legendy – przemówić Chrystus z krucyfiksu.
Święta Jadwiga Śląska (zm. 1243 r.) była córką księcia Bertholda IV von Andechs oraz żoną piastowskiego księcia Henryka I Brodatego; po urodzeniu siedmiorga dzieci złożyła wraz z małżonkiem śluby czystości. Zmarła w opinii świętości w 1243 r. w ufundowanym przez siebie klasztorze w Trzebnicy, a już w 1267 r. została wyniesiona na ołtarze. Z połowy XIV w. pochodzi wyjątkowy zabytek: ilustrowany żywot św. Jadwigi (rękopis „Vita beatae Hedwigis”, powstały w 1353 r. z inicjatywy księcia Ludwika I brzeskiego, dziś w kolekcji J. Paul Getty Museum w Los Angeles). W górnej części rewersu karty 24. widnieje przedstawienie cudu: oto Chrystus z krucyfiksu, do którego modliła się księżna, oderwał dłoń od krzyża, pobłogosławił ją i zapewnił, że jej modlitwy zostaną wysłuchane.

Miniatura z rękopisu „Vita beatae Hedwigis”, Lubin 1353, The J. Paul Getty Museum, Ms. Ludwig XI 7 (83.MN.126), fol. 24v / SEPIA TIMES / GETTY IMAGES
Św. Brygida Szwedzka (zm. 1373 r.) również pochodziła z rodziny szlacheckiej, po kądzieli była nawet spokrewniona z władcami Szwecji. Była żoną Ulfa Gudmarssona, władcy prowincji Närke, któremu urodziła ośmioro dzieci. Owdowiawszy, zdecydowała się na życie zakonne; założyła zresztą nowy zakon: brygidek. Była mistyczką, a jej spisane wizje („Objawienia”, łac. „Revelationes”) cieszyły się wielką popularnością już w XIV w. (kanonizowana została w 1391 r.). Krucyfiks, który miał do niej przemówić, gdy przebywała w Rzymie, znajduje się w bazylice św. Pawła za Murami.
Chrystus zamalowany…
Niewątpliwie kult świętych Brygidy i Jadwigi Śląskiej oraz zmarłej w opinii świętości księżnej Kingi był bardzo ważny dla królowej Jadwigi Andegaweńskiej – a ostatecznie dołączyła ona do nich jako kolejna niewiasta, do której miał przemówić krucyfiks. Wedle legendy stało się to, gdy oczekiwano od niej zerwania zaręczyn z Wilhelmem Habsburgiem i poślubienia pochodzącego z pogańskiej Litwy Jagiełły. Chrystus miał wówczas powiedzieć do Jadwigi: „Czyń, co widzisz”. Mając przed oczami umęczonego Zbawiciela, królowa stwierdziła, że widzi cierpienie, które odkupiło świat. Uznała zatem, że Chrystus oczekuje od niej poświęcenia: poślubienia Jagiełły, dzięki czemu Litwini zostaną ochrzczeni.

Krucyfiks królowej Jadwigi, Italia (?), 2 poł. XIV w. Kraków, katedra na Wawelu
Drewniana rzeźba, powstała prawdopodobnie w Italii w drugiej połowie XIV w., do dziś znajduje się w katedrze na Wawelu, lecz nie wygląda już tak jak wówczas, gdy modliła się do niej królowa Jadwiga. To tzw. krucyfiks mistyczny, czyli charakterystyczny dla późnego średniowiecza typ przedstawienia ukrzyżowanego Chrystusa, w którym szczególnie podkreślano aspekt cierpienia. Kontemplowanie takich wizerunków było ważnym elementem ówczesnych praktyk pobożności, szczególnie tych osadzonych w mistyce zakonnej, zalecającej rozpamiętywanie Męki Pańskiej. Przedstawiały Chrystusa nienaturalnie wychudzonego, o zapadniętych policzkach i wystających żebrach, ale przede wszystkim o umęczonym ciele, pokrytym licznymi krwawiącymi ranami od biczowania, z wielkimi skrzepami krwi zwisającymi z pięciu głównych ran. Realizmu dodawały tym rzeźbom takie elementy jak starannie modelowane uchylone usta, „naturalistyczna” polichromia czy też peruki z prawdziwych włosów.
Ekspresyjna sztuka późnogotycka nie odpowiadała raczej nowożytnym gustom i wiele średniowiecznych dzieł po prostu usuwano ze świątyń w XVII i XVIII w. Prawdopodobnie tę akurat figurę pozłocono w 1634 r., a na jednolity ciemny kolor pomalowano w 1826 r. – by estetycznie komponowała się ze srebrnym tłem i czarnym marmurem późnobarokowej nastawy. Gotyckie skrzydła przepadły, ale krucyfiks królowej Jadwigi przetrwał – choć pomalowany – dzięki opinii cudowności, jako dzieło otoczone kultem.
...w peruce…
Jak pierwotnie wyglądał Chrystus z tego krucyfiksu? Pomalowany był w realistyczny sposób: ciało w naturalnym kolorze, pokryte skrzepami czerwonej krwi. Miał też perukę: gładko pod nią opracowano górną część jego głowy. Nie było to wcale szczególną rzadkością w przypadku średniowiecznych dzieł.

Krucyfiks w ołtarzu głównym w kościele św. Marka w Krakowie, lata 60. XV w. / SAKRALNE DZIEDZICTWO MAŁOPOLSKI / DOMENA PUBLICZNA
Aby dziś zobaczyć, jak wyglądał średniowieczny krucyfiks z włosami, wystarczy się udać np. do kościoła św. Marka w Krakowie. Tam w ołtarzu głównym znajduje się drewniany krucyfiks datowany na lata 60. XV w. Należy on do grupy małopolskich krucyfiksów, które powstały w jednym warsztacie; inne egzemplarze znajdują się u krakowskich dominikanów, w kościele w Dobczycach oraz w katedrze łacińskiej we Lwowie. Dla wywołania większego wrażenia realizmu Chrystus z kościoła św. Marka ma nie tylko perukę, ale też otwarte usta ze starannie rzeźbionymi zębami. Ponadto jest on rzeźbą opracowaną ze wszystkich stron, a więc pierwotnie nie był przeznaczony do ołtarza, lecz zapewne na belkę tęczową, na co wskazuje też jego rozmiar: figura ma niemal 2,5 m. Zgadza się to z legendą, która głosi, że błogosławiony Michał Giedroyć, aby porozmawiać z tym krucyfiksem, lewitował.

M. Chodzicki, „Bł. Michał Giedroyć zk. Kan. Reg. w Krakowie + 1475. Nie raz od ziemi podniesionym był widziany […]”, litografia wyd. po 1851, Biblioteka Narodowa w Warszawie / POLONA.PL / DOMENA PUBLICZNA
Ów Michał Giedroyć był zakonnikiem przy kościele św. Marka i zmarł w 1485 r. w opinii świętości. Najprawdopodobniej nie miał szlacheckiego pochodzenia – wbrew XVII-wiecznej tradycji, która wywiodła go z książęcego litewskiego rodu Giedroyciów, zapewne po prostu przybył do Krakowa z miejscowości Giedrojć, położonej ok. 45 km na północ od Wilna. Nie przyjął też nigdy wyższych święceń kapłańskich.
Nie jest pewne, czy jego właśnie dotyczą zapisy w archiwum Uniwersytetu Jagiellońskiego mówiące o jakimś Michale z Giedrojci, który w 1465 r. został bakałarzem i jeszcze w 1466 r. zalegał z opłatami za uzyskanie tego stopnia. Wydaje się natomiast prawdopodobne, że brat Michał był niepełnosprawny: był bardzo niskiego wzrostu i wedle najstarszych przekazów poruszał się o kulach. Najwyraźniej jednak potrafił latać: tradycja mówi, że od czasu do czasu wznosił się ku Chrystusowi, który przemawiał do niego z krucyfiksu.
W listopadzie 2018 r. papież Franciszek beatyfikował Michała Giedroycia, potwierdzając kult sięgający niepamiętnych czasów. Według legendy, gdy po śmierci brata Michała zakonnicy głowili się, gdzie go pochować, do zakrystii kościoła św. Marka przyszedł przyjaciel zmarłego Świętosław Milczący, słynący z praktykowania cnoty milczenia. Podał im – ma się rozumieć, bez słowa – kartkę z informacją, że w chórze koło drzwi zakrystii znajdą gotowy pusty grób, który czeka na ciało błogosławionego.
Do owego Świętosława, choć on sam milczał, też miał przemówić krucyfiks.
...i bez pępka
Jednym z najwspanialszych późnogotyckich krucyfiksów w naszych świątyniach i zbiorach jest niewątpliwie tzw. krucyfiks Slackera z kościoła Mariackiego w Krakowie – dzieło samego Wita Stwosza. Fundatorem tej rzeźby był królewski mincerz Henryk Slacker.

Wit Stwosz, krucyfiks Slackera, przed 1496 r., kościół Mariacki w Krakowie / LUDWIG SCHNEIDER / WIKIPEDIA.ORG
W połowie XVII w. Piotr Hiacynt Pruszcz wydał przewodnik „Kleynoty stołecznego miasta Krakowa abo koscioły, y co w nich iest widzenia godnego y znacznego, krotko opisane...”, uzupełniony o dodatkowe informacje niemal sto lat później (w 1745 r.). W jednym z XVIII-wiecznych dopisków jest wzmianka, że ten właśnie krucyfiks miał pewnego razu przemówić do wspomnianego Świętosława Milczącego, mansjonarza przy kościele Mariackim w Krakowie, również lokalnie otoczonego kultem. Po to, by – paradoksalnie – zganić go za milczenie, gdy ów zaniedbał śpiewania psałterza.
Dziś informację tę powtarzają nie tylko przewodniki, ale także niektóre naukowe publikacje. Jest tylko jeden problem: otóż Świętosław zmarł w 1489 r., a krucyfiks Slackera datowany jest na lata 90. XV w. A zatem jeśli jakiś krucyfiks przemówił do Świętosława, to chodziło o inną rzeźbę. A może krucyfiks Slackera odezwał się jednak do kogoś innego?
Legenda o ożywieniu krucyfiksu Slackera nie dotyczy zresztą tylko opowieści o mówieniu; wspomniany Pruszcz napisał także (w swoim oryginalnym tekście z XVII w.), że gdy pewnego razu rzeźbę zdjęto z ołtarza do renowacji, okazało się, że ciało Zbawiciela jest ciepłe i miękkie niczym ludzka skóra – choć w rzeczywistości figura ta nawet nie jest z drewna, lecz z kamienia. To niewątpliwie zasługa kunsztu Wita Stwosza, który potrafił stworzyć rzeźbę tak realistyczną, że odbiorcom wydaje się prawdziwym ludzkim ciałem. Z jednym wszakże zastrzeżeniem: otóż przy całej staranności odwzorowania szczegółów anatomicznych Chrystus z krucyfiksu Slackera nie posiada… pępka.
Trudno założyć, że artysta niechcący zapomniał o jego wyrzeźbieniu. Musimy przyjąć, że była to świadoma decyzja Stwosza, a zatem stoi za nią teologiczne znaczenie. Zapewne chodzi o to, że Chrystus jest „nowym Adamem”, odkupicielem grzechu, który z pierwszego Adama przeniósł się na całą ludzkość. A jako że starotestamentowy Adam się nie urodził, lecz został stworzony, to pępka nie miał.
Twarz Zbawiciela
Na wykształcenie się legendy o przemawiającym krucyfiksie Slackera wpłynęły niewątpliwie otwarte usta Zbawiciela – podobnie zresztą, jak to jest w przypadku innych tego typu dzieł. Przewodnik Pruszcza zawiera informacje o rozmaitych krakowskich krucyfiksach, a wydanie z XVIII w. wymienia krzyż w jednej z kaplic przy kościele dominikanów, zaznaczając, że „miał przemówić do pewnego Zakonnika Kapłana staruszka (...) Jako poznać z otwartych Jego ust”. Przedstawienie Chrystusa z otwartymi ustami znacząco zwiększało szansę na wykształcenie się legendy o tym, że dana rzeźba ongiś ożyła.

Wit Stwosz, krucyfiks Slackera, przed 1496 r., kościół Mariacki w Krakowie
Krucyfiks Slackera powstał ponad sto lat po okresie największej popularności krucyfiksów mistycznych i nie reprezentuje już tego typu. Stwoszowski Chrystus nie zwisa bezwładnie (w przypadku XIV-wiecznych krucyfiksów mistycznych często nawet sam krzyż miał kształt litery Y, co potęgowało wrażenie bezwładności), nie jest wychudzony, a jego ciała nie pokrywają strupy.
A jednak dzieło to znakomicie mogło służyć mistycznym praktykom. Bo wrażenie ożywania rzeźby Stwosz osiągnął dzięki starannie zaplanowanej kompozycji: Chrystus ma opuszczoną głowę i na wpół zamknięte oczy; kiedy patrzymy na figurę z większej odległości, widzimy po prostu martwego Zbawiciela na krzyżu. Jednakże w miarę zbliżania się do ołtarza i zmiany kąta patrzenia zaczynamy dostrzegać, że jego oczy są jednak otwarte. Efekt jest taki, jakby Chrystus unosił powieki, gdy podchodzimy.
Krucyfiks w czasach zarazy
Takie dzieło sztuki bardzo sprzyjało kontemplowaniu Męki Pańskiej, popularnemu szczególnie w ramach późnośredniowiecznego nurtu nowej pobożności. A nie bez znaczenia dla rozwoju tego modelu religijności była trauma czarnej śmierci: pandemii, która w latach 40. i 50. XIV w. zabiła niemal połowę ludności Eurazji.
Z drugiej strony, duża część legend o przemawiających rzeźbach wydaje się pochodzić ze znacznie późniejszych czasów. Na gruncie krakowskim szczególnie interesujące jest porównanie wspomnianych wydań „Kleynotów...” Pruszcza – z 1650 i z 1745 r. W XVII-wiecznej publikacji znajdziemy bowiem jedynie wzmianki o dwóch krucyfiksach, które przemówiły: tym w katedrze i tym w kościele św. Marka. Tymczasem poszerzone wydanie z XVIII w. dodaje opowieść o krucyfiksie Slackera i Świętosławie Milczącym, oraz o krzyżu u dominikanów. A także o tym, że krucyfiks z kościoła św. Barbary miał się odezwać do świątobliwej panny Barbary Langi, podczas gdy w oryginalnej publikacji przeczytamy tylko, iż w tym kościele „Iest y ciało świątobliwie żyiącey P. Barbary Langowney (...) y krucyfiks przed ktorym modlitwy swe czyniła”.
Niewykluczone, że liczne legendy o cudach, dodane do książki z 1745 r., powstały dopiero w pierwszej połowie lub początkach XVIII w. Pytanie, na ile ówcześni mieszkańcy miasta łaknęli takich opowieści ze względu na fakt, że na przełomie XVII i XVIII w. Kraków przeżywał okres drastycznego upadku, przypieczętowany epidemią dżumy. Zaraza rozpoczęła się na kresach Rzeczypospolitej w 1702 r., rozprzestrzeniła się na kolejne tereny państwa i do 1711 r. pochłonęła życie być może nawet 25 proc. ludności. W Krakowie od jesieni 1707 r. do wiosny 1708 r. zamknięty był uniwersytet, ustał też handel, bractwa zawiesiły działalność. Pozostawało siedzieć w domu i się modlić, licząc na cud.
A jak na religijność i jej odzwierciedlenie w sztuce wpłynie pandemia koronawirusa w XXI w.? To się dopiero okaże; nie spodziewam się mistycznej nowej pobożności prowadzącej do wizji przemawiających krucyfiksów, lecz raczej „nowej pobożności cyfrowej” i rozwoju religijności online. Może nawet i sztuka sakralna przejdzie do świata wirtualnego? ©
Autorka jest doktorem historii sztuki, mediewistką. Prowadzi blog www.posztukiwania.pl. Stale współpracuje z „Tygodnikiem”, w Podkaście Powszechnym tworzy cykl Sztuka Powszechnie Nieznana.",MAGDALENA ŁANUSZKA,06.04.2020,https://www.tygodnikpowszechny.pl/dziela-ktore-maja-glos-162985
112,KRONIKA,10 – 19 sierpnia,"Oczy Boga są zwrócone na Egipt. Bóg patrzy na tych, którzy dopuszczają się nieprawości. I na pewno ich za to ukarze. (Teodor II, zwierzchnik chrześcijańskich Koptów, w wywiadzie dla telewizji egipskiej, 17 sierpnia 2013 r.)
Na celowniku protestujących w Egipcie znaleźli się chrześcijanie, oskarżani o popieranie dotychczasowej władzy. Zniszczono 22 kościoły (w tym siedem katolickich), podpalano chrześcijańskie szkoły, a także zdewastowano franciszkański klasztor oraz szpital prowadzony przez zakonnice (w którym paradoksalnie większość pacjentów stanowili muzułmanie). Przywódca chrześcijańskich Koptów Tawadros II wezwał za pośrednictwem Twittera do zaprzestania rozlewu krwi, powstrzymania się od przemocy i zaniechania prób odwetu. „Oczy Boga są zwrócone na Egipt – powiedział patriarcha. – Bóg patrzy na tych, którzy dopuszczają się nieprawości. I Bóg ich na pewno za to ukarze. Chcę powiedzieć tym osobom, że być może będą jeszcze żyły 20, 30 czy 50 lat, ale potem staną przed Bogiem. On będzie was sądził. Meczet, synagoga czy kościół są domem Boga. Jak można się godzić na taką agresję?”. Od obalenia prezydenta Mursiego sytuacja egipskich chrześcijan wciąż się pogarsza. Alarmują w tej sprawie również miejscowe organizacje obrony praw człowieka.
Tysiące wiernych uczestniczyło 15 sierpnia w obchodach 50. rocznicy koronacji figury Matki Boskiej Ludźmierskiej. Sumie odpustowej przewodniczył kard. Stanisław Dziwisz, który powierzył „Gaździnie Podhala” organizację obchodów Światowego Dnia Młodzieży w Krakowie w 2016 r. Krakowski metropolita zauważył, że całe życie Maryi charakteryzuje postawa solidarności z człowiekiem potrzebującym pomocy. „Ona wpisała się w osobistą historię zbawienia każdej i każdego z nas. Została bowiem nie tylko Matką Jezusa, ale także Matką Jego Kościoła, czyli wszystkich Jego uczniów – wszystkich, którzy przyjęli Go w życiu jako swego Pana i Zbawcę” – mówił w Ludźmierzu kard. Dziwisz. Po jego homilii górale i jeden z żołnierzy z 21. Brygady Strzelców Podhalańskich odczytali akt zawierzenia Matce Boskiej Ludźmierskiej na kolejne lata.
W homiliach wygłoszonych w czasie nabożeństw odprawianych w całej Polsce z okazji święta Wniebowzięcia NMP biskupi podkreślali zagrożenia związane ze światem współczesnym. „Walka Smoka z Niewiastą to walka Szatana z Kościołem i jego dziećmi. Ta walka to nasze zmaganie z cierpieniem, śmiercią, grzechem, ale to również walka prowadzona indywidualnie czy instytucjonalnie z Kościołem i jego pasterzami” – mówił 15 sierpnia w katedrze gnieźnieńskiej abp Józef Kowalczyk. Zdaniem prymasa Polski, „jesteśmy świadkami tej walki oraz rosnącego w ostatnim czasie antyklerykalizmu” – ale „mimo różnych zawirowań dziejowych i ataków, Kościół spoczywa bezpieczny w ręku Boga”. Obraz światopoglądowej wojny kreślił też na Jasnej Górze abp Wacław Depo: „Maryja jest również obrazem Kościoła, który na ziemi rodzi wierzących w Chrystusa i staje do bezlitosnej walki przeciwko siłom kłamstwa, zła i śmierci” – tłumaczył metropolita. Do wojny – sprzed 93 lat – nawiązywał też w homilii metropolita białostocki abp Edward Ozoroski. „Ideologia bolszewizmu historycznie ustała, ale jej miejsce zajęła swoista pandemia wydzierania ludziom z serc Boga i pozbawiania ich wszystkiego, co składa się na człowieczeństwo” – stwierdził, i dodał, że współczesny relatywizm i pomieszanie podstawowych pojęć jest być może jeszcze większym zagrożeniem niż to, które przyszło ze Wschodu w roku 1920.
W ubiegłym tygodniu tysiące pielgrzymów dotarło na Jasną Górę – wśród nich uczestnicy największej, 302. Warszawskiej Pielgrzymki Pieszej. Razem z nimi był kard. Kazimierz Nycz, który zachęcał wiernych do słuchania głosu papieża. „Papieża Franciszka musimy umieć i chcieć przyjąć, nie możemy zbagatelizować tego, co on mówi o Kościele ubogim, o służbie w Kościele, w rodzinie, służbie w wymiarze władzy, która nie jest panowaniem, w wychodzeniu z Chrystusem do wszystkich ludzi” – mówił metropolita stolicy, wzywając przy okazji, by solidnie przygotować się do kolejnych Światowych Dni Młodzieży, które w 2016 r. odbędą się w Krakowie.
Tuż przed zamknięciem tego numeru „TP” portale internetowe poinformowały o zakazie wypowiedzi, jaki prowincjał jezuitów Prowincji Polski Południowej miał nałożyć na o. Krzysztofa Mądela. Zakonnik ostatnio wyrażał m.in. poparcie dla skonfliktowanego z kurią warszawsko-praską ks. Wojciecha Lemańskiego oraz spierał się z prawicowymi publicystami. Jak nieoficjalnie dowiedział się „TP”, jego wypowiedzi publiczne nie są głównym powodem nałożenia kary.
NA PODST. KAI, INNYCH AGENCJI I MEDIÓW, INFORMACJI WŁASNYCH",MARCIN ŻYŁA,19.08.2013,https://www.tygodnikpowszechny.pl/kronika-20254
113,UBÓSTWO ANTROPOLOGICZNE,"To kontynent, który nie należy do siebie. Nadszedł czas, by pozwolić Kościołowi w Afryce na błędy i odnalezienie własnej drogi - uważają tamtejsi teologowie.","Kościół w Afryce i na świecie
W ciągu ostatnich 100 lat liczba chrześcijan w Afryce wzrosła z 10 do 400 mln, a katolików z 2 do 149 mln. Większość z miliarda Afrykanów to członkowie dwóch religii monoteistycznych: chrześcijaństwa - 47 proc. i islamu - 41 proc.; afrykańskie religie rodzime wyznaje dziś tylko 10 proc. Według danych z 2006 r. do Kościoła katolickiego należy 17 proc., 19 proc. - do Kościołów protestanckich i anglikańskich, 4 proc. - do Kościołów Wschodnich. Coraz większą rolę odgrywają Kościoły afrochrześcijańskie, które łączą elementy chrześcijańskie i tradycyjnych religii Afryki. Kościół katolicki rozwija się najbardziej dynamicznie, tak pod względem liczby wiernych, jak powołań kapłańskich. Populacja katolików na świecie w latach 1978-2002 wzrosła z 760 mln do 1,1 mld, a największy przyrost wystąpił w Afryce - 150 proc. (w Azji - 74 proc., Oceanii - 49 proc., Ameryce - 45 proc., w Europie - 5 proc.). W latach 1997-2006 na kontynencie afrykańskim w największym stopniu wzrosła również liczba księży - o 25 proc. (w Azji o 21 proc.; na pozostałych kontynentach zmalała: w Europie o 8 proc., w Oceanii o 7 proc., w Ameryce 0,2 proc.). Mimo to księży nieustannie jest za mało. Jeden duchowny przypada (dane z 2002 r.) na 4,7 tys. katolików (w Europie na 1,4 tys.). Zdarza się, że mężczyźni wybierają kapłaństwo, bo w świecie wielkiego ubóstwa to awans społeczny. Niektórzy duchowni, przy aprobacie społeczności, a niekiedy i biskupów, mają partnerki, a z nimi dzieci. Afrykanie, wyznając chrześcijaństwo, nierzadko nie rezygnują z elementów wierzeń i praktyk rodzimych religii. Dotyczy to np. poligamii, stosunku do czystości przedmałżeńskiej, roli kobiet, korzystania z pomocy czarowników.
Gdyby Afryka nagle znikła, to reszta świata nawet by tego nie zauważyła"" - powiedział kilka lat temu abp Monsengwo Pasinya z Konga, mając na myśli ubóstwo tego kontynentu, które spycha go na skraj gospodarczego niebytu. 300 mln Afrykanów żyje w nędzy. Tragiczną sytuację pogłębia polityczna niestabilność wielu krajów, konflikty zbrojne, korupcja na szczytach władzy, rabunkowa neokolonialna gospodarka zasobami naturalnymi, bezrobocie, analfabetyzm, ""dzieci ulicy"", brak opieki medycznej i pandemia AIDS.
Jan Paweł II w adhortacji ""Ecclesia in Africa"" (1995 r.) po pierwszym Synodzie Biskupów dla Afryki pisał: ""Afryka to kontynent, gdzie niezliczone ludzkie istoty - mężczyźni i kobiety, dzieci i młodzi - leżą jak gdyby porzucone przy drodze, chore, poranione, bezsilne, odepchnięte i opuszczone. Ludzie ci pilnie potrzebują dobrych samarytan, którzy pośpieszą im z pomocą"".
W oczach Afrykanów owym zbójcą jest kolonializm, z niewolnictwem i dewastacją kultur i religii afrykańskich - do czego rękę przyłożył także Kościół i jego misjonarze. Do tego dochodzi dzisiejszy neokolonializm państw bogatych, rabujący naturalne bogactwa Afryki, rodząc zbrojne konflikty, oraz globalizacja, która pogłębia przepaść między bogatymi i biednymi.
Biskupi Trzeciego Świata podkreślali negatywne skutki globalizacji dla swoich regionów podczas rzymskiego Synodu Biskupów wszystkich kontynentów w 2001 r. Według nich nie pozostawia ona miejsca na partnerskie relacje między krajami bogatymi i biednymi, uzależniając drugie od pierwszych. ""Relacja między Europą a Afryką - pisze ks. Raymond Olusesan Aina, teolog z Nigerii - ma charakter: »łaskawy pan niewolnika i jego żywiący się nadzieją sługa«"". Dlatego afrykańscy hierarchowie i teologowie apelują do bogatego Kościoła Zachodu, by działał na rzecz globalizacji solidarnej, w której będzie miejsce na sprawiedliwość i autentyczną wymianę darów. Do tego potrzebna jest ewangelizacja kultury, polityki i ekonomii, ale działania te będą bezskuteczne, jeśli same Kościoły Zachodu i Afryki w relacjach ze sobą nie staną się przykładem partnerstwa. A na realizację tego postulatu cieniem kładzie się przeszłość.
Kościół Afryki wciąż często traktowany jest przez Kościół Zachodu jak młodsza siostra, którą trzeba prowadzić za rękę. Taka wizja bliska jest nawet części biskupów afrykańskich, którzy podejmowanie decyzji nierzadko cedują na Stolicę Apostolską. Tymczasem - przypomniał w 1994 r. abp John Onaiyekan z Nigerii - od czasu Soboru Watykańskiego II Kościół w Afryce stał się ""dorosłym Kościołem"" i tak powinien być traktowany. Obecnie - podkreślił - stoimy na początku nowej ery, która domaga się nowych relacji między Kościołami, potrzebujemy odnowy eklezjologii. Co wcale nie oznacza - dodał hierarcha - że ""nasz kontynent sam jest w stanie rozwiązać swoje problemy"". ""Jednakże sprawą najważniejszą jest to, by Afryka wzięła odpowiedzialność za Kościół u siebie"" - powiedział w rozmowie z ""Życiem Duchowym"" ks. Lusala lu ne Nkuka Luka, afrykański jezuita.
Nie będzie jej jednak bez afrykańskiej inkulturacji Ewangelii.
Od kryzysu tożsamości do inkulturacji
Inkulturacja to kształtowanie Kościoła, jego struktur, liturgii, prawa kanonicznego i teologii w ""językach"" kultur lokalnych. Przez wieki kolonizacji Zachód uważał kultury Afryki, jej religie, obrzędy za demoniczne, złe, prymitywne. I skazał je na zagładę. Misjonarze, zamiast zakorzeniać Kościół w glebie afrykańskich kultur, narzucali jedynie słuszną wizję Kościoła. Skutkiem tego procesu - podkreśla się - jest głęboki kryzys tożsamości i podmiotowości wielu Afrykanów. ""Afryka to kontynent, który nie należy do siebie"" - pisze ks. Jean-Marc Ela z Kamerunu, jeden z najwybitniejszych katolickich teologów tego kontynentu.
A ks. Renato Kizito Sesana z Kenii dodaje: ""Nie możemy na zawsze żyć w Kościele, który jest nam obcy"".
Afrykańskie odkrywanie wartości własnych korzeni, rehabilitacja rodzimych religii, odradzanie się dumy z nich i próby nadawania chrześcijaństwu oblicza afrykańskiego trwają zaledwie od lat 60. Jak stwierdził ks. Kizito: ""Afrykańska inkulturacja będzie darem dla Kościoła powszechnego i otwarciem drzwi dla każdego"".
Z chrystologicznego punktu widzenia podstawowe pytanie o afrykańską inkulturację sformułował ks. Bénézet Bujo, teolog z Demokratycznej Republiki Konga: ""W jaki sposób Jezus może być Afrykaninem wśród Afrykanów w ramach ich własnego, afrykańskiego doświadczenia religijnego?"". W odpowiedzi teologowie proponują różne afrykańskie koncepcje wyrażania tajemnicy Chrystusa. Powstają modele, które obco brzmią w uszach Europejczyka: Chrystus Proto-przodek, Najstarszy Brat, Mistrz Inicjacji, Uzdrowiciel, Władca, Wyzwoliciel...
Nierzadko jednak kwestionuje się - także ze strony Watykanu - ortodoksyjność afrykańskich propozycji chrystologicznych, wskazuje się na ryzyko upadku w herezję, przestrzega przed zerwaniem z dotychczasową tradycją i doktryną: wypracowaną na Zachodzie. Wielu teologów Afryki odpowiada: błędy będą się pojawiać, tak jak pojawiały się w historii Kościoła w Europie, gdy chrześcijaństwo ze świata kultury judaistycznej zakorzeniało się w świecie kultury hellenistycznej. Któryż z Ojców Kościoła tamtego okresu nie otarł się o błąd czy herezję? Afryka przeżywa dzisiaj okres swoich własnych ""Ojców Kościoła"". ""Nadszedł czas, by pozwolić Kościołowi w Afryce na błędy i odnalezienie własnej drogi"" (ks. Kizito).
Od ubóstwa do teologii wyzwolenia
Materialne ubóstwo jest tylko jednym z elementów ubóstwa Afryki - dużo głębszego, bardziej podstawowego, radykalniejszego i destrukcyjnego, które afrykańscy teologowie określają mianem ""ubóstwa antropologicznego"". To z niego - a raczej przeciw niemu - w Afryce narodziła się teologia wyzwolenia, podobna do tej z Ameryki Łacińskiej i Azji, ostro krytykowanej przez Kongregację Nauki Wiary.
Ubóstwo antropologiczne - dziedzictwo kolonializmu, niewolnictwa i neokolonializmu - ""polega na odarciu człowieka nie tylko z tego, co posiada, lecz również z tego, co stanowi jego byt i istotę: jego tożsamość, historię, zakorzenienie etniczne, jego język, kulturę, wiarę, twórczość, jego godność, ambicje czy prawo do własnego zdania. (...) Nie ma większego zubożenia jak to, które wyzuwa człowieka z jego »być«"" - pisze ks. Zbigniew Majcher SDB. Najbardziej tragiczne - twierdzą teologowie Afryki - jest to, że kolonializm nie tylko pozbawił Afrykanów ich tożsamości i podmiotowości, ale również uczył ich pogardy do samych siebie i samozniszczenia.
Walka z ubóstwem to podstawowe zadanie Kościoła Afryki, a to oznacza - pisze ks. Jean-Marc Ela - że stoi on przed koniecznością porzucenia ""ubitych ścieżek dotychczasowej praktyki, która zamyka go w pewnego rodzaju śnie dogmatycznym, usypiając go wobec gwałcenia praw człowieka, straszliwych szykan, okaleczeń, struktur nierówności i dominacji"". Praktyka kościelna, która nie bierze pod uwagę autentycznych problemów Afrykanów i nie zmaga się z nimi, i to u samych podstaw, zagraża wiarygodności (historycznie) tradycyjnych Kościołów. Wiąże się to z wyzwaniem, jakie rodzi przed nimi szerzący się na tym kontynencie ""czarny mesjanizm"" Kościołów niezależnych czy wolnych, dla których Chrystus jest przede wszystkim ""Wyzwolicielem"", nie zaś - jak w tradycyjnym ujęciu chrześcijańskim - ""Pośrednikiem łaski"".
Zjawisko ""czarnego mesjanizmu"" pokazuje dramatyczną - pisze ks. Ela - ""niemoc oficjalnych Kościołów, w tym również Kościoła katolickiego, w ujawnianiu wyzwalającej mocy Ewangelii"". Kameruński teolog pyta wręcz, czy nie należy ""wyzwolić"" Ewangelii z chrześcijaństwa, które zamyka się w sferze obrzędów i pobożności. ""Dzisiejsza Afryka nie będzie zbawiona przez »Kościół pobożnościowy«, zamknięty w swoich rytuałach i problemach klerykalnych - wobec sytuacji niesprawiedliwości, ubóstwa, nadużywania władzy"".
Od chaty do sali konferencyjnej
W oczach afrykańskich katolików Synod Biskupów dla Afryki jest wyjątkowym wydarzeniem i szansą. Wielu z nich apelowało, by nie odbywał się on w Rzymie. Przekonywali, że byłby to wyraz (i uznanie przez Kościół powszechny) dorosłości Kościoła na tym kontynencie, ale też świadectwo, że Kościół powszechny jest blisko cierpień i radości Afrykanów. Wygrała opcja rzymska, za którą opowiedziała się większość afrykańskich biskupów, widząc w tym znak jedności z papieżem. Czy afrykański synod w Rzymie jednak może się w pełni udać? - sceptycznie pytają niektórzy.
Dumą Afrykanów - pisał Bénézet Bujo - jest ""Afrykańska Palava"", kryta liśćmi palmowymi chata stojąca w centrum wioski, miejsce wieców, publicznej debaty, gdzie wspólnota jest ""brzuchem smakującym"" wypowiadane razem słowo. Tu zgromadzeni swobodnie, nie bacząc na upływający czas, razem rozważają trudne kwestie dotyczące ich społeczności, odkrywają i kształtują normy postępowania oraz indywidualnej i wspólnotowej tożsamości.
""W tym sensie - przekonuje ks. Raymond Olusesan Aina - obecna forma Synodu jest czymś odmiennym od Afrykańskiej Palavy, gdzie starsi i wspólnota »smakują« konkretne opowieści - o ofiarach, o tych, którzy przeżyli, o zranieniach, gniewie i miłości - z ust tych, którzy noszą buty, a tym samym wiedzą, w którym miejscu one uwierają. Zamiast tego o Afryce będą dyskutować nasi starsi (biskupi), a każdy na wypowiedź na tym placu targowym [w Rzymie] ma 7 minut [zgodnie z przyjętymi procedurami]"".
Pozostaje nadzieja, że Kościołowi Afryki - już po Synodzie - nie zabraknie czasu na palavy, by po afrykańsku smakować jakość synodalnego słowa i je przetrawić.",JÓZEF MAJEWSKI,13.10.2009,https://www.tygodnikpowszechny.pl/ubostwo-antropologiczne-135764
